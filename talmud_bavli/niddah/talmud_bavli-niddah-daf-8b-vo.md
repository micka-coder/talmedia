
### Part 1
והא קשיש מיניה טובא אלא משום דקאי רבי חנינא בן גמליאל בשיטתיה

### Part 2
ומי קאי והתניא אור יום הכפורים מתפלל שבע ומתודה שחרית מתפלל שבע ומתודה מוסף מתפלל שבע ומתודה מנחה מתפלל שבע ומתודה בנעילה מתפלל שבע ומתודה בערבית מתפלל שבע מעין שמנה עשרה

### Part 3
רבי חנינא בן גמליאל משום אבותיו אומר מתפלל שמנה עשרה מפני שצריך לומר הבדלה בחונן הדעת אמר רב נחמן בר יצחק איהו אמר משום אבותיו וליה לא סבירא ליה

### Part 4
אמר ליה רבי ירמיה לרבי זירא ואת לא תסברא דמאן תנא קטפא פירא רבי אליעזר הוא והתנן רבי אליעזר אומר המעמיד בשרף ערלה אסור

### Part 5
אפילו תימא רבנן עד כאן לא פליגי רבנן עליה דרבי אליעזר אלא בקטפא דגווזא אבל בקטפא דפירא מודו ליה דתנן אמר רבי יהושע שמעתי בפירוש שהמעמיד בשרף העלין בשרף העיקרין מותר בשרף הפגין אסור מפני שהוא פרי

### Part 6
ואיבעית אימא כי פליגי רבנן עליה דרבי אליעזר באילן העושה פירות אבל באילן שאינו עושה פירות מודו דקטפו זהו פריו דתנן רבי שמעון אומר אין לקטף שביעית וחכמים אומרים יש לקטף שביעית מפני שקטפו זהו פריו

### Part 7
מאן חכמים לאו רבנן דפליגי עליה דרבי אליעזר אמר ליה ההוא סבא הכי אמר רבי יוחנן מאן חכמים רבי אליעזר דאמר קטפו זהו פריו

### Part 8
אי רבי אליעזר מאי איריא אילן שאינו עושה פרי אפילו אילן העושה פרי קטפו זהו פריו לדבריהם דרבנן קאמר להו לדידי אפילו אילן העושה פירות נמי קטפו זהו פריו לדידכו אודו לי מיהת באילן שאינו עושה פירות דקטפו זהו פריו ורבנן אמרי ליה לא שנא

### Part 9
איזו היא בתולה כל שלא ראתה כו׳ תנו רבנן נשאת וראתה דם מחמת נישואין ילדה וראתה דם מחמת לידה עדיין אני קורא לה בתולה שהרי בתולה שאמרו בתולת דמים ולא בתולת בתולים

### Part 10
איני והאמר רב כהנא תנא שלש בתולות הן בתולת אדם בתולת קרקע בתולת שקמה בתולת אדם כל זמן שלא נבעלה נפקא מינה לכהן גדול אי נמי לכתובתה מאתים

### Part 11
בתולת קרקע כל זמן שלא נעבדה נפקא מינה לנחל איתן אי נמי למקח וממכר

### Part 12
בתולת שקמה כל זמן שלא נקצצה נפקא מינה למקח וממכר אי נמי למקצצה בשביעית כדתנן אין קוצצין בתולת שקמה בשביעית מפני שהיא עבודה ואם איתא ליתני נמי הא

### Part 13
אמר רב נחמן בר יצחק כי קתני מידי דלית ליה שם לווי אבל מידי דאית ליה שם לווי לא קתני רב ששת בריה דרב אידי אמר כי קתני מידי דתלי במעשה מידי דלא תלי במעשה לא קתני

### Part 14
רבי חנינא בריה דרב איקא אמר כי קתני מידי דלא הדר לברייתו מידי דהדר לברייתו לא קתני רבינא אמר כי קתני מידי דקפיד עליה זבינא מידי דלא קפיד עליה זבינא לא קתני

### Part 15
ולא קפדי והתניא רבי חייא אומר כשם שהשאור יפה לעיסה כך דמים יפין לאשה ותניא משום רבי מאיר כל אשה שדמיה מרובין בניה מרובין אלא כי קתני מידי דקפיץ עליה זבינא מידי דלא קפיץ עליה זבינא לא קתני

### Part 16
תנו רבנן איזוהי בתולת קרקע כל שמעלה רשושין ואין עפרה תיחוח נמצא בה חרס בידוע שנעבדה צונמא הרי זו בתולת קרקע

### Part 17
מעוברת משיודע עוברה וכמה הכרת העובר סומכוס אומר משום רבי מאיר שלשה חדשים ואף על פי שאין ראיה לדבר זכר לדבר שנאמר ויהי כמשלש חדשים וגומר

### Part 18
זכר לדבר קרא כתיב וראיה גדולה היא משום דאיכא דילדה לתשעה ואיכא דילדה לשבעה

### Part 19
תנו רבנן הרי שהיתה בחזקת מעוברת וראתה דם ואחר כך הפילה רוח או כל דבר שאינו של קיימא הרי היא בחזקתה ודיה שעתה

### Part 20
ואף על גב שאין ראיה לדבר זכר לדבר שנאמר הרינו חלנו כמו ילדנו רוח מאי זכר לדבר הרי ראיה גדולה היא כי כתיב האי קרא בזכרים כתיב

### Part 21
ורמינהי קשתה שנים ולשלישי הפילה רוח או כל דבר שאינו של קיימא הרי זו יולדת בזוב ואי אמרת לידה מעלייתא היא

>Credit : William Davidson Edition
>License : CC-BY-NC