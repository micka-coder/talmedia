
### Part 1
למעוטי איש מאודם

### Part 2
והא דתניא אשה אין לי אלא אשה בת עשרה ימים לזיבה מנין תלמוד לומר ואשה למה לי ליגמר מנדה

### Part 3
צריכא דאי כתב רחמנא בנדה הוה אמינא נדה משום דכי חזאי חד יומא בעיא למיתב שבעה אבל זבה דאי חזאי חד יומא בשומרת יום כנגד יום סגי לה אימא לא צריכא

### Part 4
וליכתוב רחמנא בזבה ולא בעי בנדה ואנא ידענא דאין זבה בלא נדה אין הכי נמי ואלא קרא למה לי למעוטי איש מאודם

### Part 5
הא מיעטתיה חדא זימנא חד למעוטי משכבת זרע וחד למעוטי מדם

### Part 6
וכן לענין זכרים דתניא איש איש מה תלמוד לומר איש איש לרבות תינוק בן יום אחד שהוא מטמא בזיבה דברי רבי יהודה

### Part 7
רבי ישמעאל בנו של רבי יוחנן בן ברוקה אומר אין צריך הרי הוא אומר לזכר ולנקבה לזכר כל שהוא זכר בין שהוא גדול בין שהוא קטן ולנקבה כל שהיא נקבה בין גדולה בין קטנה אם כן מה תלמוד לומר איש איש דברה תורה כלשון בני אדם

### Part 8
אלמא כי מרבי קרא בן יום אחד מרבי ורמינהו איש אין לי אלא איש בן תשע שנים ויום אחד מנין תלמוד לומר ואיש

### Part 9
אמר רבא הלכתא נינהו ואסמכינהו רבנן אקראי הי הלכתא והי קרא אילימא בן יום אחד הלכתא ובן תשע שנים ויום אחד קרא קרא סתמא כתיב

### Part 10
אלא בן תשע שנים ויום אחד הלכתא ובן יום אחד קרא וכי מאחר דהלכתא היא קרא למה לי למעוטי אשה מלובן

### Part 11
למה לי למכתב בזכרים ולמה לי למכתב בנקבות 

### Part 12
צריכי דאי כתב רחמנא בזכרים משום דמטמאו בראיות כבימים אבל נקבות דלא מטמאו בראיות כבימים אימא לא

### Part 13
ואי כתב רחמנא בנקבות משום דקמטמו באונס אבל זכרים דלא מטמאו באונס אימא לא צריכא

### Part 14
הכותים מטמאין משכב תחתון כעליון מאי משכב תחתון כעליון אילימא דאי איכא עשרה מצעות ויתיב עלייהו מטמו להו פשיטא דהא דרס להו

### Part 15
אלא שיהא תחתונו של בועל נדה כעליונו של זב מה עליונו של זב אינו מטמא אלא אוכלין ומשקין אף תחתונו של בועל נדה אינו מטמא אלא אוכלין ומשקין

### Part 16
עליונו של זב מנלן דכתיב וכל הנגע בכל אשר יהיה תחתיו יטמא מאי תחתיו

>Credit : William Davidson Edition
>License : CC-BY-NC