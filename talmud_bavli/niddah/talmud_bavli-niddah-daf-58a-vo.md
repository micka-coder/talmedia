
### Part 1
מדרבנן

### Part 2
רב אשי אמר שמואל הוא דאמר כרבי נחמיה דתנן רבי נחמיה אומר כל דבר שאינו מקבל טומאה אינו מקבל כתמים

### Part 3
בשלמא לרב אשי היינו דקאמר קרקע אלא לרב ירמיה מאי איריא קרקע אפילו גלימא נמי לא מיבעיא קאמר

### Part 4
לא מיבעיא גלימא דלא מבדק שפיר ואיכא למימר מעלמא אתא אלא אפילו קרקע דמבדק שפיר דאיכא למימר מגופה אתיא טהור

### Part 5
על עקבה ועל ראש גודלה טמאה וכו׳ בשלמא עקבה עביד דנגע באותו מקום אלא ראש גודלה מאי טעמא וכי תימא זימנין דנגע בעקבה ומי מחזקינן טומאה ממקום למקום

### Part 6
והתניא היתה לה מכה בצוארה שתוכל לתלות תולה על כתפה שאינה יכולה לתלות אינה תולה

### Part 7
ואין אומרים שמא בידה נטלתו והביאתו לשם אלא שאני ראש גודלה דבהדי דפסעה עביד דמתרמי

### Part 8
ולא מחזקינן טומאה ממקום למקום והתניא נמצאת על קשרי אצבעותיה טמאה מפני שידים עסקניות הן

### Part 9
מאי טעמא לאו משום דאמרינן בדקה בחד ידא ונגעה באידך ידא לא שאני ידה דכולה עבידא דנגעה

### Part 10
על שוקה ועל פרסותיה מבפנים וכו׳ מבפנים עד היכא אמרי דבי רבי ינאי עד מקום חבק

### Part 11
איבעיא להו מקום חבק כלפנים או כלחוץ תא שמע דתני רב קטינא עד מקום חבק וחבק עצמו כלפנים רב חייא בריה דרב אויא מתני לה בהדיא אמרי דבי רבי ינאי עד מקום חבק וחבק עצמו כלפנים

### Part 12
בעי רבי ירמיה כשיר מהו כשורה מהו טיפין טיפין מהו לרוחב ירכה מהו

### Part 13
תא שמע על בשרה ספק טמא ספק טהור טמא על בשרה מאי לאו כי האי גוונא לא דלמא דעביד כרצועה

### Part 14
ההיא איתתא דאשתכח לה דמא במשתיתא אתאי לקמיה דרבי ינאי אמר לה תיזיל ותיתי

### Part 15
והתניא אין שונין בטהרות כי אמרינן אין שונין לקולא אבל לחומרא שונין

### Part 16
היתה פושטתו וכו׳ תניא אמר רבי אליעזר ברבי יוסי דבר זה הוריתי בעיר רומי לאיסור וכשבאתי אצל חכמים שבדרום אמרו לי יפה הוריתה

### Part 17
תנו רבנן ארוכה שלבשה חלוקה של קצרה וקצרה שלבשה חלוקה של ארוכה אם מגיע כנגד בית התורפה של ארוכה שתיהן טמאות ואם לאו ארוכה טהורה וקצרה טמאה

### Part 18
תניא אידך בדקה חלוקה והשאילתו לחבירתה היא טהורה וחבירתה תולה בה אמר רב ששת ולענין דינא תנן אבל לענין טומאה היא טהורה וחבירתה טמאה

>Credit : William Davidson Edition
>License : CC-BY-NC