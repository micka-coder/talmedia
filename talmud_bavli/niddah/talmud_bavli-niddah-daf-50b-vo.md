
### Part 1
צריכות מחשבה לכשיתלשו קסבר מחשבת חבור לא שמה מחשבה

### Part 2
אמר רבא אף אנן נמי תנינא שלשה עשר דברים נאמרו בנבלת עוף טהור וזה אחד מהן צריכה מחשבה ואינה צריכה הכשר אלמא מחשבת חיים לא שמה מחשבה הכא נמי מחשבת חבור לא שמה מחשבה

### Part 3
רבי זירא אמר הכא בגוזל שנפל מן הרום עסקינן דלא הוה קמן דלחשוב עליה

### Part 4
אמר ליה אביי תרנגולת שביבנה מאי איכא למימר אמר ליה תרנגול ברא הוה

### Part 5
אחיכו עליה תרנגול ברא עוף טמא הוא ועוף טמא מי קמטמא אמר להו אביי גברא רבה אמר מילתא לא תחיכו עליה בתרנגולת שמרדה ומאי ברא דאיבראי ממרה

### Part 6
רב פפא אמר תרנגולתא דאגמא הואי רב פפא לטעמיה דאמר רב פפא תרנגול דאגמא אסור תרנגולתא דאגמא שריא

### Part 7
וסימניך עמוני ולא עמונית דרש מרימר תרנגולתא דאגמא אסירא חזיוה רבנן דדרסה ואכלה והיינו גירותא

### Part 8
תנו רבנן גוזל שנפל לגת וחשב עליו להעלותו לכותי טמא לכלב טהור רבי יוחנן בן נורי אומר אף לכלב טמא

### Part 9
אמר רבי יוחנן בן נורי קל וחומר אם מטמא טומאה חמורה שלא במחשבה לא יטמא טומאה קלה שלא במחשבה

### Part 10
אמרו לו לא אם אמרת בטומאה חמורה שכן אינה יורדת לכך תאמר בטומאה קלה שכן יורדת לכך

### Part 11
אמר להן תרנגולת שביבנה תוכיח שיורדת לכך וטמאוה שלא במחשבה אמרו לו משם ראיה כותים היו שם וחשבו עליה לאכילה

### Part 12
במאי עסקינן אילימא בכרכים למה לה מחשבה והתנן נבלת בהמה טהורה בכל מקום ונבלת עוף טהור והחלב בכרכים אין צריכין לא מחשבה ולא הכשר

### Part 13
אלא בכפרים ומי איכא למאן דאמר דלא בעיא מחשבה והתנן נבלת בהמה טמאה בכל מקום ונבלת עוף טהור בכפרים צריכה מחשבה ואינה צריכה הכשר

### Part 14
אמר רבי זעירא בר חנינא לעולם בכרך וגתו מאסתו ועשאתו ככפר

### Part 15
אמר רבי יוחנן בן נורי קל וחומר אם מטמאה טומאה חמורה שלא במחשבה לא תטמא טומאה קלה שלא במחשבה

### Part 16
אמרו לו לא אם אמרת בטומאה חמורה שכן אינה יורדת לכך 

### Part 17
מאי אינה יורדת לכך אמר רבא הכי קאמרי ליה לא אם אמרת

>Credit : William Davidson Edition
>License : CC-BY-NC