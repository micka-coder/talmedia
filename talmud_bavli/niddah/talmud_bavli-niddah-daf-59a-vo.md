
### Part 1
היו עליה טיפי דמים למטה וטיפי דמים למעלה תולה בעליון עד כגריס מאי לאו כגריס מלמטה לא כגריס מלמעלה

### Part 2
איתמר נמצא עליה כגריס ועוד ואותו עוד רצופה בו מאכולת רבי חנינא אומר טמאה רבי ינאי אומר טהורה רבי חנינא אומר טמאה כי תליא בכגריס בכגריס ועוד לא תליא

### Part 3
רבי ינאי אומר טהורה הני מילי היכא דלא רצופה בו מאכולת אבל היכא דרצופה בו מאכולת מוכחא מילתא דהאי ועוד דם מאכולת הוא פש ליה כגריס כיון דבעלמא תליא הכא נמי תליא

### Part 4
בעי רבי ירמיה נתעסקה בכגריס ונמצא עליה בכגריס ועוד מהו תבעי לרבי חנינא תבעי לרבי ינאי

### Part 5
תבעי לרבי חנינא עד כאן לא קאמר רבי חנינא התם טמאה אלא דלא נתעסקה אבל הכא דנתעסקה תליא או דלמא אפילו לרבי ינאי דאמר טהורה הני מילי היכא דרצופה בו מאכולת אבל היכא דאין רצופה בו מאכולת לא תליא

### Part 6
תא שמע נתעסקה באדום אין תולה בה שחור במועט אין תולה בו מרובה היכי דמי לאו כי האי גוונא

### Part 7
לא כגון דנתעסקה בכגריס ונמצא עליה שני גריסין ועוד אי הכי מאי למימרא

### Part 8
מהו דתימא שקול כגריס צפור שדי בי מצעי זיל הכא ליכא שיעורא זיל הכא ליכא שיעורא קא משמע לן

### Part 9
אמר רבא נמצא עליה מין אחד תולה בו כמה מינין מיתיבי נתעסקה באדום אין תולה בו שחור נתעסקה שאני

### Part 10
איכא דאמרי אמר רבא נתעסקה במין אחד תולה בו כמה מינין מיתיבי נתעסקה באדום אין תולה בו שחור כי קאמר רבא דאתעסקה בתרנגולת דאית בה כמה מיני דמא

### Part 11
מעשה באשה [וכו׳] והתניא לא אמרו חכמים את הדבר להקל אלא להחמיר

### Part 12
אמר רבינא לא להקל על דברי תורה אלא להחמיר על דברי תורה וכתמים עצמן דרבנן

### Part 13
עד שהוא נתון איבעיא להו מי פליגי רבנן עליה דרבי אליעזר ברבי צדוק או לא

### Part 14
תא שמע כתם ארוך מצטרף טפין טפין אין מצטרפין מני אי רבי אליעזר ברבי צדוק למה לי צירוף האמר משוך כל שהוא טמא

### Part 15
אלא לאו רבנן שמע מינה פליגי לא לעולם רבי אליעזר ברבי צדוק וכי אמר רבי אליעזר ברבי צדוק בעד אבל בכתם לא

### Part 16
תא שמע דאמר רב יהודה אמר שמואל הלכה כרבי אליעזר ברבי צדוק הלכה מכלל דפליגי שמע מינה

### Part 17
הדרן עלך הרואה כתם

>Credit : William Davidson Edition
>License : CC-BY-NC