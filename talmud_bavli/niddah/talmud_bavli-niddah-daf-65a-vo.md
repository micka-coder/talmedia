
### Part 1
עד שתחיה המכה תנן

### Part 2
אלא דיהיב לה כולהו בימי נערות נערות שנים עשר חדש מי איכא והא אמר שמואל אין בין נערות לבגרות אלא ששה חדשים בלבד וכי תימא בציר מהכי הוא דליכא הא טפי איכא הא בלבד קאמר 

### Part 3
אלא דיהיב לה שתים בימי קטנות ושתים בימי נערות הא בעא מיניה רב חיננא בר שלמיא מרב הגיע זמנה לראות תחת בעלה מהו 

### Part 4
אמר ליה כל בעילות שאתה בועל אינן אלא אחת והשאר משלימין לארבעה לילות

### Part 5
אלא דיהיב לה אחת בימי קטנות ושתים בימי נערות ואחת בימי בגרות אי אמרת בשלמא בוגרת בעלמא יהבינן לה טפי כי היכי דאהני קטנות בימי נערות למבצר לה חדא אהני נמי נערות לבגרות למבצר לה חדא 

### Part 6
אלא אי אמרת בוגרת דעלמא לא יהבינן לה טפי לא ליתב לה אלא בעילת מצוה ותו לא 

### Part 7
לעולם דיהיב לה אחת בימי קטנות ושלש בימי נערות מי סברת כל תלתא ירחי חדא עונה כל תרי ירחי חדא עונה

### Part 8
מנימין סקסנאה הוה שקיל ואזיל לאתריה דשמואל סבר למעבד עובדא כוותיה דרב אפילו ראתה אמר לא פליג רב בין ראתה בין לא ראתה 

### Part 9
קדים שכיב באורחא קרי שמואל עליה דרב לא יאנה לצדיק כל און

### Part 10
אמר רב חיננא בר שלמיא משמיה דרב כיון שנתקו שניו של אדם נתמעטו מזונותיו שנאמר גם אנכי נתתי לך נקיון שנים בכל עריכם וחסר לחם בכל מקומתיכם

### Part 11
ראתה ועודה תנו רבנן ראתה ועודה בבית אביה בית הלל אומרים כל הלילה שלה ונותנין לה עונה שלמה וכמה עונה שלמה פירש רבן שמעון בן גמליאל לילה וחצי יום 

### Part 12
ומי בעינן כולי האי ורמינהי הרי שהיו גתיו ובית בדיו טמאות ובקש לעשותן בטהרה כיצד הוא עושה הדפין והלולבין והעדשין מדיחן 

>Credit : William Davidson Edition
>License : CC-BY-NC