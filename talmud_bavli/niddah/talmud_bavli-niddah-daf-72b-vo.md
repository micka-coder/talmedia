
### Part 1
ותניא המסיט את הראייה בית שמאי אומרים תולין ובית הלל מטהרין

### Part 2
משכבות ומושבות שבין ראייה ראשונה לראייה שנייה בית שמאי תולין ובית הלל מטהרין

### Part 3
וקתני רישא הרואה ראייה אחת של זוב בית שמאי אומרים כשומרת יום כנגד יום אלמא שומרת יום כנגד יום לבית שמאי תולין

### Part 4
לא תימא שומרת יום כנגד יום אלא אימא כבועל שומרת יום כנגד יום

### Part 5
מאי שנא איהו דלא מטמא משכב ומושב ומאי שנא איהי דמטמיא ליה 

### Part 6
איהו דלא שכיחי ביה דמים לא גזור ביה רבנן איהי דשכיחי בה דמים גזור בה רבנן

### Part 7
ומאי שנא משכב ומושב דמטמיא ליה ומאי שנא בועל דלא מטמיא ליה 

### Part 8
משכב ומושב דשכיח מטמיא ליה בועל דלא שכיח לא מטמיא

### Part 9
תנן טבלה יום שלאחריו ושמשה הרי זו תרבות רעה 

### Part 10
מגען ובעילתן תלויין מאי לאו דברי הכל היא

### Part 11
לא בית הלל היא דתניא אמר להם רבי יהודה לבית הלל וכי לזו אתם קורין תרבות רעה והלא לא נתכוון זה אלא לבעול את הנדה נדה סלקא דעתך

### Part 12
אלא אימא לבעול את הזבה זבה סלקא דעתך אלא אימא לבעול שומרת יום כנגד יום

### Part 13
איתמר עשירי רבי יוחנן אמר עשירי כתשיעי מה תשיעי בעי שימור אף עשירי בעי שימור 

### Part 14
ריש לקיש אמר עשירי כאחד עשר מה אחד עשר לא בעי שימור אף עשירי לא בעי שימור

### Part 15
איכא דמתני לה אהא אמר לו רבי אלעזר בן עזריה לרבי עקיבא אפילו אתה מרבה בשמן [בשמן] כל היום כולו איני שומע לך אלא חצי לוג שמן לתודה ורביעית יין לנזיר ואחד עשר יום שבין נדה לנדה הלכה למשה מסיני

### Part 16
מאי הלכה רבי יוחנן אמר הלכה אחד עשר ריש לקיש אומר הלכות אחד עשר

### Part 17
רבי יוחנן אמר הלכה אחד עשר אחד עשר הוא דלא בעי שימור הא לאחריני עביד שימור וריש לקיש אמר הלכות אחד עשר לא אחד עשר בעי שימור ולא שימור לעשירי הוי

### Part 18
הני הלכות נינהו הני קראי נינהו דתניא יכול הרואה שלשה ימים בתחילת נדה רצופים תהא זבה

### Part 19
ומה אני מקיים אשה כי תהיה זבה דם יהיה זבה ברואה יום אחד (אבל הרואה שלשה ימים בתחילה תהיה זבה) תלמוד לומר

>Credit : William Davidson Edition
>License : CC-BY-NC