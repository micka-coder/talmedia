
### Part 1
מכדי ימי טהרה כמה הוו שתין ושיתא דל שבוע שלישי דאטבלינן לה פשו להו שתין נכי חדא שתין נכי חדא ותלתין וחמש תשעין וארבע הויין תשעין וחמש מאי עבידתייהו

### Part 2
אמר רב ירמיה מדפתי כגון שבאת לפנינו בין השמשות דיהבינן לה טבילה יתירתא

### Part 3
ולבית הלל דאמרי טבולת יום ארוך לא בעי טבילה תלתין וחמש מאי עבידתייהו

### Part 4
עשרים ותמניא כדאמרן הך שבוע חמישי מטבלינן כל ליליא וליליא אימר סוף נדה היא

### Part 5
עשרה שבועין למה לי בתמניא ופלגא סגי

### Part 6
איידי דתנא פלגא דשבוע מסיק ליה ואיידי דתנא שבוע טמא תנא נמי שבוע טהור

### Part 7
והאיכא טבילת זבה

### Part 8
דלפני תשמיש קחשיב דלאחר תשמיש לא קחשיב

### Part 9
ולבית שמאי דחשיב דלאחר תשמיש ניחשוב נמי טבילת זבה בלידה קמיירי בזיבה לא קמיירי

### Part 10
והאיכא יולדת בזוב יולדת בזוב קחשיב זיבה גרידתא לא קחשיב

### Part 11
שבועתא קמא דאתיא לקמן ליטבלה ביומא דילמא כל יומא ויומא שלימו לה ספורים דידה

### Part 12
הא מני רבי עקיבא היא דאמר בעינן ספורים בפנינו

### Part 13
סוף שבוע קמא ליטבלה חד בשבוע לא קמיירי

### Part 14
יומא קמא דאתיא לקמן ליטבלה דילמא שומרת יום כנגד יום היא בזבה גדולה קמיירי בזבה קטנה לא קמיירי

### Part 15
שמע מינה תלת שמע מינה רבי עקיבא היא דאמר בעינן ספורים בפנינו

### Part 16
ושמע מינה רבי שמעון היא דאמר אבל אמרו חכמים אסור לעשות כן שמא תבא לידי ספק

### Part 17
ושמע מינה טבילה בזמנה מצוה ורבי יוסי ברבי יהודה אומר דיה לטבילה באחרונה ולא אמרינן טבילה בזמנה מצוה

### Part 18
מתני׳ המפלת ליום ארבעים אינה חוששת לולד ליום ארבעים ואחד תשב לזכר ולנקבה ולנדה

### Part 19
רבי ישמעאל אומר יום ארבעים ואחד תשב לזכר ולנדה יום שמונים ואחד תשב לזכר ולנקבה ולנדה שהזכר נגמר לארבעים ואחד והנקבה לשמונים ואחד וחכמים אומרים אחד בריית הזכר ואחד בריית הנקבה זה וזה ארבעים ואחד

### Part 20
גמ׳ למה הוזכר זכר

### Part 21
אי לימי טומאה הא קתני נקבה ואי לימי טהרה

>Credit : William Davidson Edition
>License : CC-BY-NC