
### Part 1
כי איצטריך קרא למשא ואימא במשא מטמא אדם ובגדים ובמגע אדם מטמא בגדים לא לטמא מידי דהוה אמגע נבלה

### Part 2
לא סלקא דעתך דתניא אחרים אומרים הזב את זובו לזכר ולנקבה מקיש זובו לו מה הוא לא חלקת בין מגעו למשאו לטמא אדם ולטמא בגדים אף זובו כן

### Part 3
והשתא דנפקא לן מהזב את זובו זובו טמא למה לי

### Part 4
אמר רב יהודה מדסקרתא איצטריך סלקא דעתך אמינא שעיר המשתלח יוכיח שגורם טומאה לאחרים והוא עצמו טהור ואי משום הזב את זובו למניינא הוא דאתא

### Part 5
זוב חד זובו תרתי ובשלישי אקשיה רחמנא לנקבה

### Part 6
כתב רחמנא זובו טמא והשתא דאמר רחמנא זובו טמא הוא דרוש ביה נמי האי

### Part 7
והרוק רוק מנלן דתניא וכי ירק יכול אף על פי שלא נגע תלמוד לומר בטהור עד שיגע בטהור

### Part 8
אין לי אלא רוקו כיחו וניעו ומי האף שלו מנין תלמוד לומר וכי ירק

### Part 9
אמר מר יכול אף על פי שלא נגע מהיכא תיתי

### Part 10
סלקא דעתך אמינא נילף רוק רוק מיבמה מה התם אף על פי דלא נגע אף הכא נמי דלא נגע קא משמע לן

### Part 11
ואימר הני מילי במגע אבל במשא לא מידי דהוה אשרץ אמר ריש לקיש תנא דבי רבי ישמעאל אמר קרא בטהור מה שביד טהור טמאתי לך

### Part 12
ואימא במשא מטמא אדם ובגדים במגע אדם לטמא בגדים לא לטמא מידי דהוה אמגע נבלה

### Part 13
אמר ריש לקיש וכן תנא דבי רבי ישמעאל אמר קרא בטהור טהרה שטהרתי לך במקום אחר טמאתי לך כאן ואיזה זה זה מגע נבלה

### Part 14
ואימא כמשא דשרץ אם כן נכתוב קרא באדם מאי בטהור שמע מינה תרתי

### Part 15
ומי האף מאי מי האף אמר רב בנגררין דרך הפה לפי שאי אפשר למי האף בלא צחצוחי הרוק ורבי יוחנן אמר אפילו בנגררין דרך החוטם אלמא קסבר מעיין הוא ורחמנא רבייה

### Part 16
ורב נחשוב נמי דמעת עינו דאמר רב האי מאן דבעי דלסתמיה לעיניה ליכחול מגוי ולוי אמר האי מאן דבעי דלימות ליכחול מגוי

### Part 17
ואמר רב חייא בר גוריא מאי טעמא דרב דלא אמר הא מאן דבעי דלימות הואיל ויכול לגוררן ולהוציאן דרך הפה ורב נהי דזיהרא נפיק דמעתא גופא לא נפיק

### Part 18
תא שמע תשעה משקין הזב הן הזיעה והליחה סרוחה והריעי טהורין מכלום דמעת עינו ודם מגפתו וחלב האשה מטמאין טומאת משקין ברביעית אבל זובו רוקו ומימי רגליו מטמאין טומאה חמורה ואילו מי האף לא קתני

### Part 19
בשלמא לרב לא קתני דלא פסיקא ליה למתני זימנין דאתי דרך הפה וזימנין דאתי דרך החוטם אלא לרבי יוחנן ליתני 

### Part 20
ולטעמיך כיחו וניעו מי קתני אלא תנא רוק וכל דאתא מרבויא הכא נמי תנא רוקו וכל דאתא מרבויא

### Part 21
דמעת עינו דכתיב ותשקמו בדמעות שליש ודם מגפתו דכתיב ודם חללים ישתה מה לי קטליה כוליה מה לי קטליה פלגיה חלב האשה דכתיב ותפתח את נאוד החלב ותשקהו

### Part 22
מימי רגליו מנלן דתניא זובו טמא וזאת לרבות מימי רגליו לטומאה והלא דין הוא ומה רוק הבא ממקום טהרה טמא מימי רגליו הבאין

>Credit : William Davidson Edition
>License : CC-BY-NC