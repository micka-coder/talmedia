
### Part 1
גבי בכורות למאי הלכתא

### Part 2
לבא אחריו בכור לנחלה ואין בכור לכהן

### Part 3
סנדל דתנן גבי כריתות למאי הלכתא

### Part 4
שאם תלד ולד דרך דופן וסנדל דרך רחם דמייתא קרבן אסנדל

### Part 5
ולרבי שמעון דאמר יוצא דרך דופן ולד מעליא הוא מאי איכא למימר

### Part 6
אמר רבי ירמיה שאם תלד ולד בהיותה גויה וסנדל לאחר שנתגיירה דמייתא קרבן אסנדל

### Part 7
אמרוה רבנן קמיה דרב פפא ומי איתנהו להני שינויי והא תניא כשהן יוצאין אין יוצאין אלא כרוכין

### Part 8
אמר רב פפא שמע מינה מכרך כריך ליה ולד לסנדל אפלגיה ומשלחיף ליה כלפי רישיה גבי בכורות כגון שיצאו דרך ראשיהם דסנדל קדים ונפיק גבי כריתות שיצאו דרך מרגלותיהם דולד קדים ונפיק

### Part 9
רב הונא בר תחליפא משמיה דרבא אמר אפילו תימא מצומצמין ואיפוך שמעתתא גבי בכורות שיצאו דרך מרגלותיהם ולד דאית ביה חיותא סריך ולא נפיק סנדל דלית ביה חיותא שריק ונפיק גבי כריתות שיצאו דרך ראשיהן ולד דאית ביה חיותא מדנפיק רישיה הויא לידה סנדל עד דנפיק רוביה

### Part 10
מתני׳ שליא בבית הבית טמא לא שהשליא ולד אלא שאין שליא בלא ולד

### Part 11
רבי שמעון אומר נימוק הולד עד שלא יצא

### Part 12
גמ׳ תנו רבנן שליא תחלתה דומה לחוט של ערב וסופה דומה כתורמוס וחלולה כחצוצרת ואין שליא פחותה מטפח רבי שמעון בן גמליאל אומר שליא דומה לקורקבן של תרנגולין שהדקין יוצאין ממנה

### Part 13
תניא רבי אושעיא זעירא דמן חבריא חמשה שיעורן טפח ואלו הן שליא שופר שדרה דופן סוכה והאזוב

### Part 14
שליא הא דאמרן שופר דתניא כמה יהא שיעור שופר פירש רבי שמעון בן גמליאל כדי שיאחזנו בידו ויראה לכאן ולכאן טפח

### Part 15
שדרה מה היא דאמר רבי פרנך אמר רבי יוחנן שדרו של לולב צריך שיהא יוצא מן ההדס טפח דופן סוכה דתניא שתים כהלכתן שלישית אפילו טפח אזוב דתני רבי חייא אזוב טפח

### Part 16
אמר רבי חנינא בר פפא דריש שילא איש כפר תמרתא תלת מתניתא ותרתי שמעתתא שיעורא טפח תרתי חדא היא אמר אביי אימא אמר רבי חייא אזוב טפח

### Part 17
ותו ליכא והאיכא טפח על טפח על רום טפח מרובע מביא את הטומאה וחוצץ בפני הטומאה

### Part 18
טפח קאמרינן טפח על טפח לא קאמרינן

### Part 19
והא איכא אבן היוצא מן התנור טפח ומן הכירה שלש אצבעות חבור

### Part 20
כי קאמרינן היכא דבציר מטפח לא חזי אבל הכא כל שכן דבציר מטפח יד תנור הוא

### Part 21
והאיכא

>Credit : William Davidson Edition
>License : CC-BY-NC