
### Part 1
ואמר רב יהודה אמר שמואל לא שנא אלא חמשה עשר לטבילתה שהן עשרים ושנים לראייתה

### Part 2
ושינתה ליום עשרים ושבעה דכי הדרי ואתו עשרין ותרתי קיימא לה בתוך ימי זיבתה וקתני זה וזה אסורין אלמא דחיישינן לה

### Part 3
וקסבר רב פפא עשרין ותרתין מעשרין ותרתין מנינן נדה ופתחה מעשרין ושבעה מנינן

### Part 4
אמר ליה רב הונא בריה דרב יהושע לרב פפא ממאי דלמא עשרין ותרתין נמי מעשרין ושבעה מנינן דכי הדרי ואתו עשרין ותרתין קיימא לה בתוך ימי נדותה

### Part 5
והכי נמי מסתברא דאי לא תימא הכי האי תרנגולתא דרמיא יומא וכבשה יומא ורמיא יומא וכבשה יומא וכבשה תרי יומי ורמיא חד יומא

### Part 6
כי הדרה נקטה כדלקמיה נקטה או כדמעיקרא נקטה על כרחך כדלקמיה נקטה

### Part 7
אמר ליה רב פפא אלא הא דאמר ריש לקיש אשה קובעת לה וסת בתוך ימי זיבתה ואין אשה קובעת לה וסת בתוך ימי נדותה ורבי יוחנן אמר אשה קובעת לה וסת בתוך ימי נדותה היכי דמי

### Part 8
לאו כגון דחזאי ריש ירחא וחמשא בירחא וריש ירחא וחמשא בירחא והשתא חזאי בחמשא בירחא ובריש ירחא לא חזאי

### Part 9
וקאמר אשה קובעת לה וסת בתוך ימי נדותה אלמא מריש ירחא מנינא

### Part 10
אמר ליה לא הכי אמר רבי יוחנן כגון דחזאי ריש ירחא וריש ירחא ועשרין וחמשה בירחא וריש ירחא דאמרינן דמי יתירי הוא דאתוספו בה

### Part 11
וכן כי אתא רבין וכל נחותי ימא אמרוה כרב הונא בריה דרב יהושע 

### Part 12
הדרן עלך בנות כותים

>Credit : William Davidson Edition
>License : CC-BY-NC