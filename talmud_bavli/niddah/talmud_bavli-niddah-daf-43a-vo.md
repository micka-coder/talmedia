
### Part 1
ולא תוך תוכו קא משמע לן

### Part 2
אמר ריש לקיש קנה בקומטו של זב והסיט בו את הטהור טהור קנה בקומטו של טהור והסיט בו את הזב טמא 

### Part 3
מאי טעמא דאמר קרא וכל אשר יגע בו הזב וידיו לא שטף במים זהו הסיטו של זב שלא מצינו לו טומאה בכל התורה כולה

### Part 4
ואפקיה רחמנא בלשון נגיעה למימרא דהיסט ונגיעה כידיו מה התם מאבראי אף הכא מאבראי

### Part 5
אבל הזב ובעל קרי אינן מטמאין וכו׳ זב דכתיב כי יהיה זב מבשרו עד שיצא זובו מבשרו בעל קרי דכתיב ואיש כי תצא ממנו שכבת זרע

### Part 6
היה אוכל בתרומה והרגיש וכו׳ אוחז והתניא רבי אליעזר אומר כל האוחז באמה ומשתין כאילו מביא מבול לעולם 

### Part 7
אמר אביי במטלית עבה רבא אמר אפילו תימא במטלית רכה כיון דעקר עקר ואביי חייש דילמא אתי לאוסופי ורבא לאוסופי לא חייש

### Part 8
והתניא למה זה דומה לנותן אצבע בעין שכל זמן שאצבע בעין מדמעת וחוזרת ומדמעת 

### Part 9
ורבא כל אחמומי והדר אחמומי בשעתא לא שכיח

### Part 10
אמר שמואל כל שכבת זרע שאין כל גופו מרגיש בה אינה מטמאה מאי טעמא שכבת זרע אמר רחמנא בראויה להזריע 

### Part 11
מיתיבי היה מהרהר בלילה ועמד ומצא בשרו חם טמא תרגמא רב הונא במשמש מטתו בחלומו דאי אפשר לשמש בלא הרגשה

### Part 12
לישנא אחרינא אמר שמואל כל שכבת זרע שאינו יורה כחץ אינה מטמאה מאי איכא בין האי לישנא להאי לישנא איכא בינייהו נעקרה בהרגשה ויצאה שלא בהרגשה

### Part 13
מילתא דפשיטא ליה לשמואל מיבעיא ליה לרבא דבעי רבא נעקרה בהרגשה ויצתה שלא בהרגשה מהו 

### Part 14
תא שמע בעל קרי שטבל ולא הטיל מים לכשיטיל מים טמא שאני התם דרובה בהרגשה נפק

### Part 15
לישנא אחרינא אמרי לה אמר שמואל כל שכבת זרע שאינו יורה כחץ אינה מזרעת אזרועי הוא דלא מזרעא הא טמויי מטמיא שנאמר כי יהיה בך איש אשר לא יהיה טהור מקרה אפילו קרי בעולם

### Part 16
בעי רבא גוי שהרהר וירד וטבל מהו 

### Part 17
אם תמצי לומר בתר עקירה אזלינן הני מילי לחומרא אבל הכא דלקולא לא אמרינן או דילמא לא שנא תיקו

### Part 18
בעי רבא זבה שנעקרו מימי רגליה וירדה וטבלה מהו 

### Part 19
אם תמצא לומר בתר עקירה אזלינן הני מילי שכבת זרע דלא מצי נקיט לה אבל מימי רגליה דמצי נקיט לה לא או דילמא לא שנא תיקו

### Part 20
בעי רבא גויה זבה שנעקרו מימי רגליה 

>Credit : William Davidson Edition
>License : CC-BY-NC