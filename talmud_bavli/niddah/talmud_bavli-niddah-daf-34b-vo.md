
### Part 1
ואפילו במעי גויה ושל גוי טהורה בכל מקום ואפילו במעי ישראלית חוץ ממי רגלים שבה

### Part 2
וכי תימא הכי נמי טהורה מדאורייתא אבל טמאה מדרבנן אטו מי רגליה מדאורייתא מי מטמאו אלא שמע מינה טהורה אפילו מדרבנן שמע מינה

### Part 3
אמר מר שכבת זרע של ישראל טמאה בכל מקום אפילו במעי גויה תפשוט דבעי רב פפא דבעי רב פפא שכבת זרע של ישראל במעי גויה מהו

### Part 4
בתוך שלשה לא קמיבעיא ליה לרב פפא כי קמיבעיא ליה לאחר שלשה מאי 

### Part 5
ישראל דדייגי במצות חביל גופייהו ומסריח גוים דלא דייגי במצות לא חביל גופייהו ולא מסריח או דילמא כיון דאכלי שקצים ורמשים חביל גופייהו ומסריח תיקו

### Part 6
דם טהרה של מצורעת בית שמאי כו׳ מאי טעמא דבית הלל אמר רבי יצחק לזכר לרבות מצורע למעינותיו ולנקבה לרבות מצורעת למעינותיה

### Part 7
מאי מעינותיה אילימא שאר מעינותיה מזכר נפקא אלא לדמה לטמא דם טהרה שלה

### Part 8
ובית שמאי נקבה מזכר לא אתיא דאיכא למיפרך מה לזכר שכן טעון פריעה ופרימה ואסור בתשמיש המטה תאמר בנקבה דלא

### Part 9
ובית הלל לכתוב רחמנא בנקבה ולא בעי זכר ואנא אמינא ומה נקבה שאינה טעונה פריעה ופרימה ואינה אסורה בתשמיש המטה רבי רחמנא מעינותיה זכר לא כל שכן

### Part 10
אם אינו ענין לזכר תנהו ענין לנקבה ואם אינו ענין למעינותיה תנהו ענין לדמה לטמא דם טהרה שלה

### Part 11
ובית שמאי זכר מנקבה לא אתיא דאיכא למיפרך מה לנקבה שכן מטמאה מאונס תאמר בזכר דלא

### Part 12
ובית הלל קיימי במצורע ופרכי מילי דזב ובית שמאי שום טומאה פרכי

### Part 13
ואיבעית אימא אמרי לך בית שמאי האי לזכר מיבעי ליה לזכר כל שהוא זכר (האי) בין גדול בין קטן ובית הלל נפקא להו מזאת תורת הזב בין גדול בין קטן

### Part 14
אמר רב יוסף כי פשיט רבי שמעון בן לקיש בזב בעי הכי ראייה ראשונה של זב קטן מהו שתטמא במגע זאת תורת הזב ואשר תצא ממנו שכבת זרע אמר רחמנא 

### Part 15
כל ששכבת זרע שלו מטמא ראייה ראשונה שלו מטמאה והאי כיון דשכבת זרע שלו לא מטמאה ראייה ראשונה נמי לא תטמא או דילמא כיון דאילו איהו חזי תרתי מצטרפא מטמיא

### Part 16
אמר רבא תא שמע זאת תורת הזב בין גדול בין קטן מה גדול ראייה ראשונה שלו מטמא אף קטן ראייה ראשונה נמי מטמא

### Part 17
בעי רב יוסף ראייה ראשונה של מצורע מהו שתטמא במשא מקום זיבה מעין הוא ומטמא או דילמא לאו מעין הוא

### Part 18
אמר רבא תא שמע זובו טמא הוא לימד על הזוב שהוא טמא במאי אילימא בזב גרידא

>Credit : William Davidson Edition
>License : CC-BY-NC