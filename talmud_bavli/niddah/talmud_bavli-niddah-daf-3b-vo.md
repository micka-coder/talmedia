
### Part 1
איכא בינייהו למרמי חבית ומקוה ומבוי להאיך לישנא איכא למרמינהו להני לישני ליכא למרמי

### Part 2
ומאי איכא בין האי לישנא להאיך לישנא לאביי איכא מוך

### Part 3
לרבא איכא מוך דחוק

### Part 4
תניא כי האי לישנא דאם איתא דהוה דם מעיקרא הוה אתי אמר לו הלל לשמאי אי אתה מודה בקופה שנשתמשו בה טהרות בזוית זו ונמצא שרץ בזוית אחרת שטהרות הראשונות טמאות אמר לו אבל

### Part 5
ומה הפרש בין זו לזו לזו יש לה שולים לזו אין לה שולים

### Part 6
רבא אמר טעמא דשמאי משום בטול פריה ורביה תניא נמי הכי אמר לו שמאי להלל אם כן בטלת בנות ישראל מפריה ורביה

### Part 7
ומאן דתני האי לישנא הא תניא כי האיך לישנא דאם איתא דהוה דם מעיקרא הוה אתי התם הלל הוא דקטעי הוא סבר טעמא דשמאי דאם איתא דהוה דם מעיקרא הוה אתי וקא מקשי ליה קופה

### Part 8
ואמר ליה שמאי טעמא דידי משום בטול פריה ורביה ולמאי דקטעית נמי דקמקשית קופה לזו יש לה שולים ולזו אין לה שולים

### Part 9
ולמאן דתני האי לישנא הא תניא כי האיך לישנא משום בטול פריה ורביה

### Part 10
הכי קאמר ליה הלל לשמאי אין טעמא קאמרת דאם איתא דהוה דם מעיקרא הוה אתי ומיהו עשה סייג לדבריך דמאי שנא מכל התורה כולה דעבדינן סייג

### Part 11
אמר ליה אם כן בטלת בנות ישראל מפריה ורביה והלל מפריה ורביה מי קאמינא לטהרות הוא דקאמינא

### Part 12
ושמאי לטהרות נמי לא דאם כן לבו נוקפו ופורש

### Part 13
(שולים בדוקין מכוסין בזוית סימן) איתמר קופה שנשתמשו בה טהרות בזוית זו ונמצא שרץ בזוית אחרת חזקיה אמר טהרות הראשונות טהורות רבי יוחנן אמר טהרות הראשונות טמאות והא (בית) שמאי והלל מודו בקופה דטהרות הראשונות טמאות

### Part 14
כי מודו שמאי והלל בקופה שיש לה שולים כי פליגי חזקיה ורבי יוחנן בקופה שאין לה שולים 

### Part 15
אין לה שולים מאי טעמא דרבי יוחנן אין לה שולים ויש לה אוגנים

### Part 16
והתניא המדלה עשרה דליים מים בזה אחר זה ונמצא שרץ באחד מהן הוא טמא וכולן טהורין ואמר ריש לקיש משום רבי ינאי לא שנו אלא שאין לה אוגנים אבל יש לה אוגנים כולן טמאין

### Part 17
לימא חזקיה לית ליה דרבי ינאי מיא שרקי פירי לא שרקי

### Part 18
אי נמי מיא לא קפיד עלייהו פירי קפיד עלייהו

### Part 19
ואי בעית אימא כי מודו שמאי והלל בקופה שאינה בדוקה

>Credit : William Davidson Edition
>License : CC-BY-NC