
### Part 1
וברייתא דברי הכל

### Part 2
ולוקמא איפכא

### Part 3
כיון דאיכא לאוקומי לקולא ולחומרא לחומרא מוקמינן

### Part 4
קתני שאם תראה שלא בשעת וסתה מטמאה מעת לעת טעמא דאשה שיש לה וסת הוא דפליגי רבנן בין כתמה לראייתה

### Part 5
הא שאר נשים שאמרו חכמים דיין שעתן כתמן כראייתן

### Part 6
מני רבי חנינא בן אנטיגנוס היא דאמר רב יהודה אמר שמואל משום רבי חנינא בן אנטיגנוס כל הנשים כתמן טמא למפרע ונשים שאמרו חכמים דיין שעתן כתמן כראייתן חוץ מתינוקת שלא הגיע זמנה לראות שאפילו סדינין שלה מלוכלכין בדם אין חוששין לה

### Part 7
ומי אית ליה לרבי חנינא כתם כלל והתניא כל הנשים כתמן טמא ונשים שאמרו חכמים דיין שעתן כתמן טמא רבי חנינא בן אנטיגנוס אומר נשים שאמרו חכמים דיין שעתן אין להן כתם מאי לאו אין להן כתם כלל לא אין להן כתם למפרע אבל יש להן כתם מכאן ולהבא

### Part 8
מכלל דתנא קמא סבר אפילו למפרע אין רבי מאיר היא דמחמיר גבי כתמים דתניא כל הנשים כתמן טמא למפרע ונשים שאמרו חכמים דיין שעתן כתמן טמא למפרע דברי רבי מאיר

### Part 9
רבי חנינא בן אנטיגנוס אומר נשים שאמרו חכמים דיין שעתן כתמן כראייתן ותינוקת שהגיע זמנה לראות יש לה כתם ושלא הגיע זמנה לראות אין לה כתם ואימתי הגיע זמנה לראות משהגיעו ימי הנעורים

### Part 10
והמשמשת בעדים כו׳ אמר רב יהודה אמר שמואל עד שלפני תשמיש אינו ממעט כפקידה

### Part 11
מאי טעמא אמר רב קטינא מתוך שמהומה לביתה וכי מהומה לביתה מאי הוי מתוך שמהומה לביתה אינה מכנסת לחורין ולסדקין

### Part 12
תנן המשמשת בעדים הרי זו כפקידה מאי לאו חד לפני תשמיש וחד לאחר תשמיש לא אידי ואידי לאחר תשמיש ואחד לו ואחד לה כדתנן דרך בנות ישראל משמשות בשני עדים אחד לו ואחד לה

### Part 13
האי מאי אי אמרת בשלמא חד לפני תשמיש וחד לאחר תשמיש איצטריך סלקא דעתך אמינא מתוך שמהומה לביתה לא בדקה שפיר קא משמע לן הרי זו כפקידה אלא אי אמרת אידי ואידי לאחר תשמיש פשיטא

### Part 14
מהו דתימא שמא תראה טפת דם כחרדל ותחפנה שכבת זרע קא משמע לן

### Part 15
ואיבעית אימא שתי בדיקות אצרכוה רבנן חד לפני תשמיש וחד לאחר תשמיש וכי קתני הרי זו כפקידה אלאחר תשמיש והא המשמשת קתני תני ומשמשת

### Part 16
ממעטת על יד מעת לעת השתא מעת לעת ממעטת

>Credit : William Davidson Edition
>License : CC-BY-NC