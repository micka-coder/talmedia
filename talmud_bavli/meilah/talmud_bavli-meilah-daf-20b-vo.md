
### Part 1
גמ׳ מאן תנא דכל מילתא דמימלך עלה שליח תרתי מילי הויין

### Part 2
אמר רב חסדא דלא כרבי עקיבא דתנן הנודר מן הירק מותר בדילועין ורבי עקיבא אוסר

### Part 3
אביי אמר אפילו תימא רבי עקיבא מי לא בעי לאימלוכי כי אמרו רבנן קמיה דרבא אמר להו שפיר קאמר נחמני

### Part 4
מאן תנא דפליג עליה דרבי עקיבא רבן שמעון בן גמליאל היא דתניא הנודר מן הבשר אסור בכל מיני בשר ואסור בראש וברגלים בקנה ובכבד ובלב ואסור בבשר עופות ומותר בבשר דגים וחגבים רבן שמעון בן גמליאל מתיר בראש וברגלים בקנה ובכבד ובעופות ובדגים ובחגבים

### Part 5
וכן היה רבן שמעון בן גמליאל אומר קרביים לאו בשר הן ואוכליהן לאו בר איניש

### Part 6
ולתנא קמא מאי שנא בבשר עופות משום דרגיל איניש דאמר לא אשכחי בשרא דחיותא ואתאי בשרא דציפרא אי הכי הכי נמי עביד איניש למימרא לא אשכחי בשרא דחיותא ואתאי דגים

### Part 7
אמר רב פפא ביום הקזה עסקינן דלא אכיל איניש דגים

### Part 8
אי הכי ציפרא נמי לא ניכול דאמר שמואל דמסוכר ואכל ציפרא פרח ליביה כציפרא ועוד תניא אין מקיזין דם לא על הדגים ולא על העופות ולא על בשר מליח

### Part 9
אלא אמר רב פפא ביומא דכייבין ליה עיניה עסקינן דלא אכיל דגים

### Part 10
אמר לו תן לו חתיכה כו׳ שמע מינה מוסיף על שליחותו הוי שליח

### Part 11
אמר רב ששת דאמר שליח טול אחת מדעתו ואחת מדעתי

>Credit : William Davidson Edition
>License : CC-BY-NC