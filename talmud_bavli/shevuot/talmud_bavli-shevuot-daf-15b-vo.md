
### Part 1
וכי תימא דמחמיץ להו לשירים ומקדש בהו והכתיב לא תאפה חמץ חלקם ואמר ריש לקיש אפילו חלקם לא תאפה חמץ

### Part 2
אלמה לא אפשר דמקדש בשתי הלחם בעצרת משום דלא אפשר

### Part 3
היכי ניעביד נבנייה מאתמול וניקדשיה מאתמול שתי הלחם בשחיטת כבשים הוא דקדשי

### Part 4
נבנייה מאתמול וניקדשיה האידנא בעינן קידוש בשעת הבנין

### Part 5
נבנייה ביום טוב ונקדשיה ביום טוב אין בנין מקדש דוחה יום טוב

### Part 6
נשבקה לבתר הכי ונבנייה וניקדשיה איפסילא ליה בלינה

### Part 7
נבנייה ממעלי יומא ונשייר ביה פורתא דעד דקדיש יומא לאלתר נגמריה וניקדשיה אין בנין בית המקדש בלילה דאמר אביי מנין שאין בנין בית המקדש בלילה שנאמר וביום הקים את המשכן ביום מקימו בלילה אין מקימו הלכך לא אפשר

### Part 8
ובשיר תנו רבנן שיר של תודה בכנורות ובנבלים ובצלצלים על כל פינה ופינה ועל כל אבן גדולה שבירושלים ואומר ארוממך ה׳ כי דליתני וגו׳ ושיר של פגעים ויש אומרין שיר של נגעים

### Part 9
מאן דאמר דנגעים דכתיב ונגע לא יקרב באהלך ומאן דאמר פגעים דכתיב יפל מצדך אלף

### Part 10
ואומר ישב בסתר עליון בצל שדי יתלונן עד כי אתה ה׳ מחסי עליון שמת מעונך וחוזר ואומר מזמור לדוד בברחו מפני אבשלום בנו ה׳ מה רבו צרי עד לה׳ הישועה על עמך ברכתך סלה

### Part 11
רבי יהושע בן לוי אמר להו להני קראי וגאני היכי עביד הכי והאמר רבי יהושע בן לוי אסור להתרפאות בדברי תורה להגן שאני

### Part 12
ואלא כי אמר אסור דאיכא מכה אי דאיכא מכה אסור ותו לא והתנן הלוחש על המכה אין לו חלק לעולם הבא הא איתמר עלה אמר רבי יוחנן ברוקק שנו לפי שאין מזכירין שם שמים על הרקיקה

### Part 13
בית דין מהלכין ושתי תודות אחריהן וכו׳ למימרא דבית דין קמי תודה אזלי והכתיב וילך אחריהם הושעיה וחצי שרי יהודה הכי קאמר בית דין מהלכין ושתי תודות מהלכות ובית דין אחריהם

### Part 14
כיצד מהלכות רבי חייא ורבי שמעון ברבי חד אמר זו כנגד זו וחד אמר זו אחר זו מאן דאמר זו כנגד זו הפנימית הך דמקרבא לחומה מאן דאמר זו אחר זו הפנימית הך דמקרבא לבית דין

### Part 15
תנן הפנימית נאכלת והחיצונה נשרפת בשלמא למאן דאמר זו אחר זו אמטו להכי פנימית נאכלת משום דאתיא חיצונה קמה וקדשה לה אלא למאן דאמר זו כנגד זו תרוייהו בהדי הדדי קא מיקדשי

### Part 16
וליטעמיך למאן דאמר זו אחר זו חדא מי מיקדשא הא כל שלא נעשית בכל אלו תנן ואפילו למאן דאמר באחת מכל אלו הני תרוייהו חדא מצוה היא

### Part 17
אלא אמר רבי יוחנן

>Credit : William Davidson Edition
>License : CC-BY-NC