
### Part 1
הא גמרינן ראש חדש מדיום הכפורים ולא פרכינן התם כפרה מיכתב כתיבא גלויי מילתא בעלמא הוא אבל הכא איכא למימר כולה מילתא לא גמרינן

### Part 2
אלא כדאמר רבי חמא ברבי חנינא שעיר ושעיר הכא נמי שעיר ושעיר ואיתקיש שעירי רגלים לשעירי ראשי חדשים מה שעירי ראשי חדשים אינן מכפרין אלא על שאין בה ידיעה לא בתחלה ולא בסוף אף שעירי הרגלים אינן מכפרין אלא על שאין בה ידיעה לא בתחלה ולא בסוף

### Part 3
איבעיא להו כי אמר רבי יהודה על שאין בה ידיעה לא בתחלה ולא בסוף הני מילי בחטא שאין סופו ליודע אבל חטא שסופו ליודע כמי שיש ידיעה בסוף דמי ושעיר הנעשה בחוץ ויום הכפורים מכפר או דלמא אפילו חטא שסופו ליודע השתא מיהא חטא שאין מכיר בו אלא ה׳ קרינא ביה

### Part 4
תא שמע דתניא על שאין בה ידיעה לא בתחלה ולא בסוף וחטא שסופו ליודע שעירי הרגלים ושעירי ראשי חדשים מכפרים דברי רבי יהודה

### Part 5
רבי שמעון אומר שעירי הרגלים מכפרין אבל לא שעירי ראשי חדשים וכו׳ 

### Part 6
אמר רבי אלעזר אמר רבי אושעיא מאי טעמיה דרבי שמעון אמר קרא ואתה נתן לכם לשאת את עון העדה והאי קרא בשעיר דראש חדש כתיב ויליף עון עון מציץ נאמר כאן עון ונאמר להלן עון מה להלן טומאת בשר אף כאן טומאת בשר

### Part 7
אי מה להלן עולין אף כאן עולין עון העדה כתיב

### Part 8
מכדי מיגמר גמרי מהדדי נכפר דראש חדש אדידיה ואדציץ נפקא מינה להיכא דנשבר הציץ אמר קרא עון עון אחד הוא נושא ואין נושא שני עונות

### Part 9
ונכפר ציץ אדידיה ואדראש חדש נפקא מינה לטומאה דאירעה בין זה לזה אמר קרא אותה אותה נושא עון ואין אחרת נושא עון

### Part 10
רב אשי אמר כתיב הכא עון העדה עדה ולא קדשים והתם כתיב עון הקדשים קדשים ולא עדה

### Part 11
אשכחן שעירי ראשי חדשים דמכפרי על טהור שאכל את הטמא שעירי רגלים דמכפרי על שאין בה ידיעה לא בתחלה ולא בסוף מנלן 

### Part 12
כדאמר רבי חמא ברבי חנינא שעיר ושעיר הכא נמי שעיר ושעיר

>Credit : William Davidson Edition
>License : CC-BY-NC