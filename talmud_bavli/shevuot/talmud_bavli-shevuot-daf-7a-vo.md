
### Part 1
עולה ויורד ניתי מידי דהוה אשמיעת קול ואביטוי שפתים

### Part 2
אמר קרא בה בה למעוטי תרומה

### Part 3
אימא בה למעוטי מקדש דלא סגי ליה בקרבן עולה ויורד עד דמייתי קרבן קבוע

### Part 4
קרי רבא עליה דרבי דולה מים מבורות עמוקים 

### Part 5
דתניא רבי אומר אקרא אני חיה בהמה למה נאמרה נאמר כאן בהמה טמאה ונאמר להלן בהמה טמאה מה להלן טומאת קודש אף כאן טומאת קודש

### Part 6
אשכחן טומאת קודש טומאת מקדש מנלן אמר קרא בכל קדש לא תגע ואל המקדש לא תבא איתקש מקדש לקודש

### Part 7
אי הכי תרומה נמי דאמר מר בכל קדש לא תגע לרבות את התרומה 

### Part 8
הא מיעט רחמנא בה אימא בה למעוטי מקדש מסתברא מקדש לא ממעטינן שכן בכרת כמותה 

### Part 9
אדרבה תרומה לא ממעטינן שכן אכילה כמותה

### Part 10
אלא אמר רבא שלש כריתות בשלמים למה אחת לכלל ואחת לפרט ואחת לטומאה הכתובה בתורה סתם ואיני יודע מה היא 

### Part 11
הוי אומר טומאת קודש ואם אינו ענין לטומאת קודש דנפקא ליה מדרבי תנהו ענין לטומאת מקדש

### Part 12
והאי מיבעי ליה לכדרבי אבהו דאמר רבי אבהו שלש כריתות בשלמים למה אחת לכלל ואחת לפרט ואחת לדברים שאינן נאכלין

### Part 13
ולרבי שמעון דאמר דברים שאינן נאכלין אין חייבין עליהן כרת משום טומאה לאיתויי חטאת הפנימית דסלקא דעתך אמינא הואיל ואמר רבי שמעון כל שאינו קרב על מזבח החיצון כשלמים אין חייבין עליו משום פיגול משום טומאה נמי לא קא משמע לן דמיחייב

### Part 14
אלא אמרי נהרדעי משמיה דרבא שלש טומאות בשלמים למה אחת לכלל ואחת לפרט ואחת לטומאה הכתובה בתורה סתם ואיני יודע מה היא 

### Part 15
הוי אומר טומאת קודש ואם אינו ענין לטומאת קודש דנפקא ליה מדרבי תנהו ענין לטומאת מקדש

### Part 16
והאי נמי מיבעי ליה איידי דבעי למכתב כרת לכדרבי אבהו כתב נמי טמאות דלא סגי לה בלאו הכי

### Part 17
אלא אמר רבא אתיא טומאתו טומאתו כתיב הכא לכל טומאתו

>Credit : William Davidson Edition
>License : CC-BY-NC