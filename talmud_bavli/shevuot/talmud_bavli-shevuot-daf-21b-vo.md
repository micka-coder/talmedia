
### Part 1
אימא סיפא זו היא שבועת שוא שחייבין על זדונה מכות ועל שגגתה פטור זו היא למעוטי מאי מאי לאו למעוטי אכלתי ולא אכלתי דלא לקי

### Part 2
לא זו היא דעל שגגתה פטור מקרבן אבל אכלתי ולא אכלתי על שגגתה חייב קרבן ורבי עקיבא היא דמחייב לשעבר כלהבא

### Part 3
הא אמרת רישא רבי ישמעאל היא רישא רבי ישמעאל וסיפא רבי עקיבא כולה רבי עקיבא ורישא לאו למעוטי אכלתי ולא אכלתי מקרבן אלא למעוטי אוכל ולא אכל ממלקות אבל קרבן מיחייב

### Part 4
ומאי שנא מסתברא קאי בלהבא ממעט להבא קאי בלהבא ממעט לשעבר

### Part 5
׳שבועה שלא אוכל׳ ואכל כל שהוא חייב כו׳ איבעיא להו רבי עקיבא בכל התורה כולה כרבי שמעון סבירא ליה דמחייב במשהו דתניא רבי שמעון אומר כל שהוא למכות ולא אמרו כזית אלא לענין קרבן

### Part 6
ובדין הוא דבעי איפלוגי בעלמא והאי דקא מיפלגי הכא להודיעך כוחן דרבנן דאף על גב דאיכא למימר הואיל ומפרש חייב סתם נמי חייב קא משמע לן דפטרי

### Part 7
או דלמא בעלמא כרבנן סבירא ליה והכא היינו טעמא הואיל ומפרש חייב סתם נמי חייב

### Part 8
תא שמע דאמרו לו לרבי עקיבא היכן מצינו באוכל כל שהוא חייב שזה חייב ואם איתא לימא להו אנא בכל התורה כולה כרבי שמעון סבירא לי

### Part 9
לדבריהם דרבנן קאמר להו לדידי בכל התורה כולה כרבי שמעון סבירא לי לדידכו אודו לי מיהא הואיל ומפרש חייב סתם נמי חייב ואמרו ליה רבנן לא

### Part 10
תא שמע רבי עקיבא אומר נזיר ששרה פתו ביין ויש בה כדי לצרף כזית חייב ואי סלקא דעתך בעלמא כרבי שמעון סבירא ליה למה לי לצרף

### Part 11
ועוד תנן שבועה שלא אוכל ואכל נבילות וטריפות שקצים ורמשים חייב ורבי שמעון פוטר והוינן בה אמאי חייב מושבע מהר סיני הוא רב ושמואל ורבי יוחנן דאמרי תרוייהו בכולל דברים המותרין עם דברים האסורין

### Part 12
וריש לקיש אמר אי אתה מוצא אלא אי במפרש חצי שיעור ואליבא דרבנן אי בסתם ואליבא דרבי עקיבא דאמר אדם אוסר עצמו בכל שהוא

### Part 13
ואי סלקא דעתך בעלמא כרבי שמעון סבירא ליה כל שהוא נמי מושבע ועומד מהר סיני הוא אלא לאו שמע מינה בעלמא כרבנן סבירא ליה שמע מינה

### Part 14
אמרו לו לרבי עקיבא היכן מצינו כו׳ ולא והרי נמלה בריה שאני

### Part 15
והרי הקדש הא בעינן שוה פרוטה

### Part 16
והרי מפרש מפרש נמי כבריה דמי

### Part 17
והרי עפר אלא

>Credit : William Davidson Edition
>License : CC-BY-NC