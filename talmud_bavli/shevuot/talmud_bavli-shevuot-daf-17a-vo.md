
### Part 1
או דלמא בפנים גמירי שהייה לא שנא לקרבן ולא שנא למלקות תיקו

### Part 2
בעי רבא תלה עצמו באויר עזרה מהו כי גמירי שהייה שהייה דבת השתחואה דלאו בת השתחואה לא גמירי או דלמא בפנים שהייה גמירי לא שנא דבת השתחואה ולא שנא דלאו בת השתחואה תיקו

### Part 3
בעי רב אשי טימא עצמו במזיד מהו באונס גמירי שהייה במזיד לא גמירי שהייה או דלמא בפנים גמירי שהייה לא שנא באונס ולא שנא במזיד תיקו

### Part 4
בעי רב אשי נזיר בקבר בעי שהייה למלקות או אינו צריך בפנים גמירי שהייה בחוץ לא גמירי שהייה או דלמא באונס גמירי שהייה לא שנא בפנים ולא שנא בחוץ תיקו

### Part 5
בא לו בארוכה חייב בקצרה פטור וכו׳ אמר רבא קצרה שאמרו אפילו עקב בצד גודל ואפילו כל היום כולו

### Part 6
בעי רבא שהיות מהו שיצטרפו ותיפשוט ליה מדידיה התם בדלא שהה

### Part 7
בעא מיניה אביי מרבה בא לו בארוכה שיעור קצרה מהו שיעור גמירי וכי בא לו בארוכה שיעור קצרה פטור או דלמא דוקא גמירי בארוכה חייב בקצרה פטור אמר ליה לא נתנה ארוכה להדחות אצלו

### Part 8
מתקיף לה רבי זירא אלא דקיימא לן טמא ששימש במיתה היכי משכחת לה אי דלא שהה היכי עביד עבודה אי דשהה בר כרת הוא

### Part 9
אי אמרת בשלמא שיעורא גמירי משכחת לה דאניס נפשיה בקצרה ועבד עבודה

>Credit : William Davidson Edition
>License : CC-BY-NC