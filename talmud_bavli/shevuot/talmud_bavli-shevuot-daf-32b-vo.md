
### Part 1
ומחלוקת בעדי סוטה בעדי סתירה מר סבר דבר הגורם לממון כממון דמי וחייב ומר סבר לאו כממון דמי ופטור

### Part 2
הכל מודים בשכנגדו חשוד על השבועה הכל מודים בעד אחד דרבי אבא

### Part 3
הכל מודים בשכנגדו חשוד על השבועה דחשיד מאן אילימא דחשיד לוה דאמר ליה מלוה אי אתית אסהדת לי הוה משתבענא ושקילנא ולימא ליה מי יימר דמשתבעת 

### Part 4
אלא כגון ששניהן חשודין דאמר מר חזרה שבועה למחויב לה ומתוך שאינו יכול לישבע משלם

### Part 5
הכל מודים בעד אחד דרבי אבא דההוא גברא דחטף נסכא מחבריה אתא לקמיה דרבי אמי הוה יתיב רבי אבא קמיה אזל אייתי חד סהדא דמיחטף חטפה מיניה אמר ליה אין חטפי ודידי חטפי 

### Part 6
אמר רבי אמי היכי לדייני דייני להאי דינא לישלם ליכא תרי סהדי ליפטריה הא איכא חד סהדא דמחטף חטף לישתבע כיון דאמר אין חטפי ודידי חטפי הוה ליה כגזלן אמר ליה רבי אבא הוה ליה מחויב שבועה ואינו יכול לישבע וכל המחויב שבועה ואינו יכול לישבע משלם

### Part 7
אמר רב פפא הכל מודים בעד מיתה שהוא חייב והכל מודים בעד מיתה שהוא פטור

### Part 8
הכל מודים בעד מיתה שהוא פטור דאמר לה לדידה ולא אמר להו לבית דין דתנן האשה שאמרה מת בעלי תנשא מת בעלי תתיבם

### Part 9
הכל מודים בעד מיתה שהוא חייב דלא אמר לדידה ולא אמר להו לבית דין 

### Part 10
שמע מינה משביע עדי קרקע חייב דלמא דתפישא מטלטלי

### Part 11
כפר אחד והודה אחד כו׳ השתא בזה אחר זה דתרוייהו קא כפרי אמרת הראשון חייב והשני פטור כפר אחד והודה אחד מיבעיא

### Part 12
לא צריכא כגון שכפרו שניהן וחזר אחד מהן והודה בתוך כדי דיבור והא קא משמע לן דתוך כדי דיבור כדיבור דמי

### Part 13
בשלמא לרב חסדא דמוקי לה לההוא כרבי יוסי הגלילי רישא אפשר לצמצם וסיפא איצטריך לאשמועינן דתוך כדי דיבור כדיבור דמי אלא לרבי יוחנן רישא תוך כדי דיבור סיפא תוך כדי דיבור תרתי למה לי 

### Part 14
מהו דתימא הני מילי כפירה וכפירה אבל כפירה והודאה אימא לא קא משמע לן

### Part 15
היו שתי כיתי עדים כפרה הראשונה ואחר כך כפרה השניה בשלמא שניה תתחייב דכפרה לה ראשונה אלא ראשונה אמאי

>Credit : William Davidson Edition
>License : CC-BY-NC