
### Part 1
חטאת הכפורים ואיתקוש חיצון לפנימי

### Part 2
רבי שמעון בן יהודה אומר משמו כו׳ 

### Part 3
מאי שנא דראשי חדשים דלא מכפרי אדרגלים דאמר קרא עון עון אחד הוא נושא ואינו נושא שני עונות דרגלים נמי לא ניכפרו אדראשי חדשים דאמר קרא אותה אותה הוא נושא עון ואין אחר נושא עון אותה לא משמע ליה

### Part 4
מאי שנא דרגלים דלא מכפרי אדיום הכפורים דאמר קרא אחת בשנה כפרה זו לא תהא אלא אחת בשנה אי הכי דיום הכפורים נמי לא ניכפרו אדרגלים אחת כתיב כפרה אחת מכפר ואינו מכפר שתי כפרות אחת לא משמע ליה

### Part 5
אמאי דכי כתיב אחת בשעיר הנעשה בפנים כתיב אי הכי דרגלים נמי נכפרו אדיום הכפורים דכי כתיב אחת בשעיר הנעשה בפנים כתיב 

### Part 6
לעולם אחת משמע ליה ושאני הכא דאמר קרא וכפר אהרן על קרנתיו אחת בשנה קרנותיו דמזבח הפנימי הוא דכפרה אחת מכפר ואינו מכפר שתי כפרות הא דחיצון אפילו שתי כפרות

### Part 7
אמר עולא אמר רבי יוחנן תמידין שלא הוצרכו לצבור נפדין תמימים

### Part 8
יתיב רבה וקאמר לה להא שמעתא אמר ליה רב חסדא מאן ציית לך ולרבי יוחנן רבך וכי קדושה שבהן להיכן הלכה 

### Part 9
אמר ליה את לא תסברא דלא אמרינן קדושה שבהן להיכן הלכה והתנן מותר הקטורת מה היו עושין בה מפרישין ממנה שכר האומנין ומחללין אותה על מעות האומנין ונותנין אותה לאומנין בשכרן וחוזרין ולוקחין אותה מתרומה חדשה 

### Part 10
ואמאי נימא קדושה שבהן להיכן הלכה 

### Part 11
אמר ליה קטורת קאמרת שאני קטורת

>Credit : William Davidson Edition
>License : CC-BY-NC