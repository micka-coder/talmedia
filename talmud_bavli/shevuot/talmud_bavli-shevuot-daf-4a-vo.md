
### Part 1
אינו חייב אלא אחת זו היא שבועת ביטוי שחייבין על זדונה מכות ועל שגגתה קרבן עולה ויורד

### Part 2
זו היא דחייבין על זדונה מכות אבל אוכל ולא אכל לא לקי

### Part 3
מכדי האי סתמא והאי סתמא מאי חזי דעביד כי האי סתמא לעביד כי האי סתמא

### Part 4
ולטעמיך רבי גופיה היכי סתם לן הכא הכי והכא הכי 

### Part 5
אלא מעיקרא סבר לאו שאין בו מעשה לוקין עליו וסתמה והדר סבר אין לוקין עליו וסתמה ומשנה לא זזה ממקומה

### Part 6
במאי אוקימתא כרבי ישמעאל ולמלקות מראות נגעים מאי מלקות איכא בקוצץ בהרתו וכרבי אבין אמר רבי אילעא דאמר רבי אבין אמר רבי אילעא כל מקום שנאמר השמר פן ואל אינו אלא לא תעשה

### Part 7
יציאות שבת מאי מלקות איכא לאו שניתן לאזהרת מיתת בית דין הוא וכל לאו שניתן לאזהרת מיתת בית דין אין לוקין עליו משום הכי קא מוקמינא כרבי ישמעאל דאמר לאו שניתן לאזהרת מיתת בית דין לוקין עליו 

### Part 8
הא לאו הכי קיימא כרבי עקיבא קשיא ידיעות לאו אמרת רבי ישמעאל היא ולמלקות רבי עקיבא נמי ולמלקות

### Part 9
אי הכי ידיעות התראות מיבעי ליה הא לא קשיא תני ידיעות דהתראות

### Part 10
אי הכי שתים שהן ארבע תרתי הוא דהויין ותו את שיש בה ידיעה בתחלה וידיעה בסוף והעלם בינתים העלמה למלקות מאי עבידתיה ותו הרי זה בעולה ויורד

### Part 11
אלא אמר רב יוסף רבי היא ונסיב לה אליבא דתנאי בידיעות נסיב לה כרבי ישמעאל בשבועות נסיב לה כרבי עקיבא

### Part 12
אמר רב אשי אמריתא לשמעתא קמיה דרב כהנא ואמר לי לא תימא רבי נסיב לה אליבא דתנאי וליה לא סבירא ליה 

### Part 13
אלא רבי טעמיה דנפשיה מפרש דתניא מנין שאינו חייב אלא על שיש בה ידיעה בתחלה וידיעה בסוף והעלם בינתים תלמוד לומר ונעלם ונעלם שני פעמים דברי רבי עקיבא

### Part 14
רבי אומר אינו צריך הרי הוא אומר

>Credit : William Davidson Edition
>License : CC-BY-NC