
### Part 1
עד שיפרוט לך הכתוב יחדיו

### Part 2
אפילו תימא רבי יאשיה וסבר לה כרבי עקיבא דדריש רבויי ומיעוטי ואייתר ליה או לחלק

### Part 3
אי אמרת בשלמא בדבר הרשות כתיב ממעט דבר מצוה אלא אי אמרת בדבר מצוה כתיב ממאי קא ממעט

### Part 4
אמר רבי יהודה בן בתירא מה אם הרשות כו׳ ורבנן שפיר קאמרי ליה לרבי יהודה בן בתירא

### Part 5
ורבי יהודה בן בתירא אמר לך אטו הטבת אחרים לאו אף על גב דליתא בכלל הרעת אחרים ורבי רחמנא הכא נמי בקיום מצוה אף על גב דליתיה בביטול מצוה רבייה רחמנא

### Part 6
ורבנן התם איתיה בלא איטיב הכא מי איתיה בלא אקיים

### Part 7
מתני׳ שבועה שלא אוכל ככר זו שבועה שלא אוכלנה שבועה שלא אוכלנה ואכלה אינו חייב אלא אחת

### Part 8
זו היא שבועת בטוי שחייבין על זדונה מכות ועל שגגתה קרבן עולה ויורד

### Part 9
שבועת שוא חייבין על זדונה מכות ועל שגגתה פטור

### Part 10
גמ׳ למה לי למיתני שבועה שלא אוכל שבועה שלא אוכלנה

### Part 11
הא קא משמע לן טעמא דאמר שלא אוכל והדר אמר שלא אוכלנה דלא מיחייב אלא חדא אבל אמר שלא אוכלנה והדר אמר שלא אוכל מיחייב תרתי

### Part 12
כדרבא דאמר רבא שבועה שלא אוכל ככר זו כיון שאכל ממנה כזית חייב שלא אוכלנה אינו חייב עד שיאכל את כולה

### Part 13
׳שבועה שלא אוכלנה׳ ואכלה אינו חייב אלא אחת כו׳ הא תו למה לי

### Part 14
הא קא משמע לן חיובא הוא דליכא הא שבועה איכא דאי משכחת רווחא חיילא

### Part 15
למאי הלכתא לכדרבא דאמר רבא שאם נשאל על הראשונה עלתה לו שניה תחתיה

### Part 16
לימא מסייעא ליה מי שנדר שתי נזירות ומנה ראשונה והפריש עליה קרבן ואחר כך נשאל על הראשונה עלתה לו שניה בראשונה

### Part 17
הכי השתא התם נזירות מיהא איתא דכי מני לראשונה בעי מיהדר מימנא לשניה בלא שאלה הכא שבועה שניה מי איתא כלל

### Part 18
אמר רבא נשבע על ככר ואכלה אם שייר ממנה כזית נשאל עליה אכלה כולה אין נשאל עליה

### Part 19
אמר ליה רב אחא בריה דרבא לרב אשי היכי דמי אי דאמר שלא אוכל מכזית קמא עבדיה לאיסוריה אי דאמר שלא אוכלנה מאי איריא כזית

>Credit : William Davidson Edition
>License : CC-BY-NC