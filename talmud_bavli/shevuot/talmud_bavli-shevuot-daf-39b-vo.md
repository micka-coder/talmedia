
### Part 1
התם שיש בידם למחות ולא מיחו

### Part 2
מאי איכא בין רשעים דמשפחתו לרשעים דעלמא בין צדיקים דמשפחתו לצדיקים דעלמא

### Part 3
הוא בשאר עבירות בדיניה ורשעים דמשפחה בדין חמור ורשעים דעלמא בדין הקל צדיקי דהכא והכא פטירי

### Part 4
גבי שבועה הוא ורשעים דמשפחה כדיניה ורשעים דעלמא בדין חמור וצדיקי דהכא והכא בדין הקל

### Part 5
אם אמר איני נשבע׳ פוטרין אותו מיד ואם אמר הריני נשבע׳ העומדים שם אומרים זה לזה סורו נא מעל אהלי האנשים הרשעים האלה׳ בשלמא ההוא דקא משתבע קאי באיסורא אלא ההוא דקא משבע ליה אמאי

### Part 6
ההוא מיבעי ליה לכדתניא רבי שמעון בן טרפון אומר שבעת ה׳ תהיה בין שניהם מלמד שחלה שבועה על שניהם

### Part 7
וכשמשביעין אותו אומרים לו הוי יודע שלא על דעתך וכו׳ למה לי למימרא ליה הכי משום קניא דרבא

### Part 8
הטענה שתי כסף אמר רב כפירת טענה שתי כסף ושמואל אמר טענה עצמה שתי כסף אפילו לא כפר אלא בפרוטה ולא הודה אלא בפרוטה חייב

### Part 9
אמר רבא דיקא מתניתין כותיה דרב וקראי כותיה דשמואל דיקא מתניתין כותיה דרב דקתני הטענה שתי כסף וההודאה שוה פרוטה ואילו כפירת טענה פרוטה לא קתני ותנן נמי ההודאה בפרוטה ואילו כפירה בפרוטה לא קתני

### Part 10
וקראי כותיה דשמואל דכתיב כי יתן איש אל רעהו כסף או כלים לשמור מה כלים שנים אף כסף שנים מה כסף דבר חשוב אף כל דבר חשוב וקאמר רחמנא כי הוא זה

### Part 11
ורב ההוא מיבעי ליה להודאה במקצת הטענה ושמואל כתיב הוא וכתיב זה דאי כפר במקצת ואודי במקצת חייב

### Part 12
ורב חד להודאה במקצת הטענה וחד להודאה ממין הטענה ושמואל לאו ממילא שמעת מיניה דחסרה לה טענה

### Part 13
אלא אמר לך רב כסף כי אתא מעיקרא לכפירה הוא דאתא דאם כן לכתוב רחמנא כי יתן איש אל רעהו כלים לשמור ואנא אמינא מה כלים שנים אף כל שנים כסף דכתב רחמנא למה לי אם אינו ענין לטענה תנהו ענין לכפירה

### Part 14
ושמואל אמר לך אי כתב רחמנא כלים ולא כתב כסף הוה אמינא מאי כלים שנים אף כל שנים אבל דבר חשוב לא בעינן קא משמע לן

### Part 15
תנן שתי כסף יש לי בידך אין לך בידי אלא פרוטה פטור מאי טעמא לאו משום דחסרה לה טענה ותיובתא דשמואל

### Part 16
אמר לך שמואל מי סברת שוה קתני דוקא קתני מה שטענו לא הודה לו ומה שהודה לו לא טענו

### Part 17
אי הכי אימא סיפא שתי כסף ופרוטה יש לי בידך אין לך בידי אלא פרוטה חייב אי אמרת בשלמא שוה משום הכי חייב אלא אי אמרת דוקא אמאי חייב מה שטענו לא הודה לו ומה שהודה לו לא טענו

### Part 18
מידי הוא טעמא אלא לשמואל האמר רב נחמן אמר שמואל טענו חטין ושעורין והודה לו באחד מהן חייב

### Part 19
הכי נמי מסתברא מדקתני סיפא ליטרא זהב יש לי בידך אין לך בידי אלא ליטרא כסף פטור אי אמרת בשלמא דוקא קתני משום הכי פטור אלא אי אמרת שוה אמאי פטור ליטרא טובא הוי

### Part 20
אלא מדסיפא דוקא רישא נמי דוקא

### Part 21
לימא תיהוי תיובתא דרב אמר לך רב כולה מתניתין שוה וליטרא זהב שאני

>Credit : William Davidson Edition
>License : CC-BY-NC