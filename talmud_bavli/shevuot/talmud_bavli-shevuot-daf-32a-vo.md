
### Part 1
עד שישמעו מפי התובע

### Part 2
רץ אחריהן איצטריכא ליה סלקא דעתך אמינא כיון דרץ אחריהן כמאן דאמר להו דמי קא משמע לן

### Part 3
והא נמי תנינא שבועת העדות כיצד אמר לעדים בואו והעידוני שבועה כו׳ אמר אין לא אמר לא

### Part 4
אמר לאו דוקא

### Part 5
דאי לא תימא הכי גבי פקדון דקתני שבועת הפקדון כיצד אמר לו תן לי פקדון שיש לי בידך הכי נמי אמר אין לא אמר לא הא וכחש בעמיתו כל דהו

### Part 6
אלא אמר לאו דוקא הכא נמי לאו דוקא

### Part 7
האי מאי אי אמרת בשלמא אמר דהכא דוקא תנא התם אטו הכא אלא אי אמרת לא אמר דהתם דוקא ולא אמר דהכא דוקא אמר אמר למה לי למיתנייה

### Part 8
דלמא אורחא דמילתא קא משמע לן

### Part 9
תניא כוותיה דשמואל ראוהו שבא אחריהן אמרו לו מה אתה בא אחרינו שבועה שאין אנו יודעין לך עדות פטורין ואם בפקדון חייבים

### Part 10
השביע עליהן חמשה פעמים כו׳

### Part 11
מנלן דאכפירה בבית דין הוא דמחייבי אחוץ לבית דין לא מחייבי

### Part 12
אמר אביי אמר קרא אם לוא יגיד ונשא עונו לא אמרתי לך אלא במקום שאילו מגיד זה מתחייב זה ממון

### Part 13
אמר ליה רב פפא לאביי אי הכי אימא שבועה גופא בבית דין אין ושלא בבית דין לא

### Part 14
לא סלקא דעתך דתניא לאחת לחייב על כל אחת ואחת ואי סלקא דעתך בבית דין מי מחייב על כל אחת ואחת והתנן השביע עליהן חמשה פעמים בפני בית דין וכפרו אין חייבין אלא אחת אמר רבי שמעון מה טעם הואיל ואינם יכולין לחזור ולהודות אלא לאו שמע מינה שבועה חוץ לבית דין כפירה בבית דין

### Part 15
כפרו שניהן כאחת חייבין הא אי אפשר לצמצם

### Part 16
אמר רב חסדא הא מני רבי יוסי הגלילי היא דאמר אפשר לצמצם

### Part 17
רבי יוחנן אמר אפילו תימא רבנן כגון שכפרו שניהן בתוך כדי דיבור ותוך כדי דיבור כדיבור דמי

### Part 18
אמר ליה רב אחא מדיפתי לרבינא מכדי תוך כדי דיבור כמה הוי כדי שאילת תלמיד לרב איכא דאמרי כדי שאילת הרב לתלמיד עד דאמרי שבועה שאין אנו יודעין לך עדות טובא הוי אמר ליה כל אחד ואחד תוך דיבורו של חבירו

### Part 19
בזה אחר זה הראשון חייב והשני פטור מתניתין דלא כי האי תנא דתניא משביע עד אחד פטור ורבי אלעזר ברבי שמעון מחייב

### Part 20
לימא בהא קמיפלגי דמר סבר עד אחד כי אתא לשבועה הוא דקא אתא ומר סבר עד אחד כי אתא לממונא קא אתא

### Part 21
ותיסברא האמר אביי הכל מודים בעד סוטה והכל מודים בעדי סוטה ומחלוקת בעדי סוטה הכל מודים בעד אחד והכל מודים בעד שכנגדו חשוד על השבועה

### Part 22
אלא דכולי עלמא עד אחד כי אתי לשבועה קא אתי והכא בהא קמיפלגי מר סבר דבר הגורם לממון כממון דמי ומר סבר לאו כממון דמי

### Part 23
גופא אמר אביי הכל מודים בעד סוטה והכל מודים בעדי סוטה ומחלוקת בעדי סוטה הכל מודים בעד אחד והכל מודים בעד שכנגדו חשוד על השבועה

### Part 24
הכל מודים בעד סוטה שחייב בעד טומאה דרחמנא הימניה דכתיב ועד אין בה כל שיש בה

### Part 25
והכל מודים בעדי סוטה שפטור בעדי קינוי דהוה גורם דגורם

>Credit : William Davidson Edition
>License : CC-BY-NC