
### Part 1
ומי סליק נבוכד נצר לירושלים והכתיב ויעלו אתו אל מלך בבל רבלתה ואמר רבי אבהו זו אנטוכיא רב חסדא ורב יצחק בר אבודימי חד אמר דמות דיוקנו היתה חקוקה לו על מרכבתו וחד אמר אימה יתירה היתה לו ממנו ודומה כמי שעומד לפניו

### Part 2
אמר רבא טעין תלת מאה כודנייתא נרגא דפרזלא דשליט בפרזלא שדר ליה נבוכדנצר לנבוזראדן כולהו בלעתינהו חד דשא דירושלם שנאמר פתוחיה יחד בכשיל וכילפת יהלמון בעי למיהדר אמר מסתפינא דלא ליעבדו בי כי היכי דעבדו בסנחריב

### Part 3
נפקא קלא ואמר שוור בר שוור נבוזראדן שוור דמטא זימנא דמקדשא חריב והיכלא מיקלי פש ליה חד נרגא אתא מחייה בקופא ואיפתח שנאמר יודע כמביא למעלה בסבך עץ קרדמות

### Part 4
הוה קטיל ואזל עד דמטא להיכלא אדליק ביה נורא גבה היכלא דרכו ביה מן שמיא שנאמר גת דרך ה׳ לבתולת בת יהודה קא זיחא דעתיה נפקא בת קלא ואמרה ליה עמא קטילא קטלת היכלא קליא קלית קימחא טחינא טחינת שנאמר ׳קחי רחים וטחני קמח גלי צמתך חשפי שבל גלי שוק עברי נהרות׳ ׳חטים׳ לא נאמר אלא ׳קמח׳

### Part 5
חזא דמיה דזכריה דהוה קא רתח אמר להו מאי האי אמרו ליה דם זבחים הוא דאישתפיך אמר להו אייתי ואנסי אי מדמו כסי ולא אידמו אמר להו גלו לי ואי לא סריקנא לכו לבשרייכו במסריקא דפרזלא

### Part 6
אמרו ליה האי כהן ונביא הוא דאינבי להו לישראל בחורבנא דירושלם וקטלוהו אמר להו אנא מפייסנא ליה אייתי רבנן קטיל עילויה ולא נח אייתי דרדקי דבי רב קטיל עילויה ולא נח אייתי פרחי כהונה קטיל עילויה ולא נח עד די קטל עילויה תשעין וארבעה ריבוא ולא נח

### Part 7
קרב לגביה אמר זכריה זכריה טובים שבהן איבדתים ניחא לך דאיקטלינהו לכולהו מיד נח הרהר תשובה בדעתיה אמר מה הם שלא איבדו אלא נפש אחת כך ההוא גברא מה תיהוי עליה ערק שדר פורטיתא לביתיה ואיתגייר

### Part 8
תנו רבנן נעמן גר תושב היה נבוזר אדן גר צדק היה מבני בניו של סיסרא למדו תורה בירושלים מבני בניו של סנחריב לימדו תורה ברבים ומאן נינהו שמעיה ואבטליון

### Part 9
מבני בניו של המן למדו תורה בבני ברק ואף מבני בניו של אותו רשע ביקש הקדוש ברוך הוא להכניסן תחת כנפי השכינה אמרו מלאכי השרת לפני הקדוש ברוך הוא ׳רבונו של עולם מי שהחריב את ביתך ושרף את היכלך תכניס תחת כנפי השכינה׳ היינו דכתיב רפינו את בבל ולא נרפתה עולא אמר זה נבוכדנצר רבי שמואל בר נחמני אמר אלו נהרות בבל ותרגמה דצינייתא (צרידתא) דבבלאי

### Part 10
אמר עולא עמון ומואב שיבבי בישי דירושלם הוו כיון דשמעינהו לנביאי דקא מיתנבאי לחורבנא דירושלם שלחו לנבוכדנצר פוק ותא אמר מסתפינא דלא ליעבדו לי כדעבדו בקמאי

### Part 11
שלחו ליה ׳כי אין האיש בביתו הלך בדרך מרחוק׳ ואין איש אלא הקדוש ברוך הוא שנאמר ׳ה׳ איש מלחמה׳ שלח להו בקריבא הוא ואתי שלחו ליה הלך בדרך מרחוק שלח להו אית להו צדיקי דבעו רחמי ומייתו ליה

### Part 12
שלחו ליה ׳צרור הכסף לקח בידו׳ ואין כסף אלא צדיקים שנאמר ׳ואכרה לי בחמשה עשר כסף וחמר שערים ולתך שערים׳

### Part 13
שלח להו הדרי רשיעי בתשובה ובעו רחמי ומייתו ליה שלחו ליה כבר קבע להן זמן שנאמר ׳ליום הכסא יבא ביתו׳ אין כסא אלא זמן שנאמר ׳בכסה ליום חגנו׳ שלח להו סיתווא הוא ולא מצינא דאתי מתלגא וממיטרא

### Part 14
שלחו ליה תא אשינא דטורא שנאמר ׳שלחו כר מושל ארץ מסלע מדברה אל הר בת ציון׳ שלח להו אי אתינא לית לי דוכתא דיתיבנא ביה שלחו ליה קברות שלהם מעולין מפלטירין שלך דכתיב ׳בעת ההיא נאם ה׳ יוציאו את עצמות מלכי יהודה ואת עצמות שריו ואת עצמות הכהנים ואת עצמות הנביאים ואת עצמות יושבי ירושלים מקבריהם ושטחום לשמש ולירח ולכל צבא השמים אשר אהבום ואשר עבדום ואשר הלכו אחריהם׳

### Part 15
אמר ליה רב נחמן לרבי יצחק מי שמיע לך אימת אתי ׳בר נפלי׳ אמר ליה מאן ׳בר נפלי׳ אמר ליה משיח משיח ׳בר נפלי׳ קרית ליה אמר ליה אין דכתיב ׳ביום ההוא אקים

>Credit : William Davidson Edition
>License : CC-BY-NC