
### Part 1
קשיא

### Part 2
איבעיא להו הודחו מאליהן מהו וידיחו אמר רחמנא ולא שהודחו מאליהן או דילמא אפילו הודחו מאליהן

### Part 3
תא שמע הדיחוה נשים וקטנים אמאי ליהוי כהודחו מאליהן הנך בתר נפשייהו גרידי הני בתר נשים וקטנים גרידי

### Part 4
עד שיודח רובה היכי עבדינן אמר רב יהודה דנין וחובשין דנין וחובשין אמר ליה עולא נמצא אתה מענה את דינן של אלו אלא אמר עולא דנין וסוקלין דנין וסוקלין

### Part 5
איתמר רבי יוחנן אמר דנין וסוקלין דנין וסוקלין וריש לקיש אמר מרבין להן בתי דינין

### Part 6
איני והאמר רבי חמא בר יוסי אמר רבי אושעיא והוצאת את האיש ההוא או את האשה ההיא איש ואשה אתה מוציא לשעריך ואי אתה מוציא כל העיר כולה לשעריך אלא מרבין להן בתי דינין ומעיינין בדיניהן ומסקינן להו לבית דין הגדול וגמרי להו לדינייהו וקטלי להו

### Part 7
הכה תכה את ישבי העיר וכו׳ תנו רבנן החמרת והגמלת העוברת ממקום למקום לנו בתוכה והודחו עמה אם נשתהו שם שלשים יום הן בסייף וממונן אבד פחות מיכן הן בסקילה וממונן פלט

### Part 8
ורמינהי כמה יהיה בעיר ויהיה כאנשי העיר שנים עשר חדש אמר רבא לא קשיא הא למיהוי מבני מתא הא למיהוי מיתבי מתא

### Part 9
והתניא המודר הנאה מבני העיר אם יש אדם שנשתהא שם שנים עשר חדש אסור ליהנות ממנו פחות מיכן מותר ליהנות ממנו ביושבי העיר אם נשתהא שלשים יום אסור ליהנות ממנו פחות מיכן מותר ליהנות ממנו

### Part 10
החרם אתה ואת כל אשר בה כו׳ תנו רבנן ׳החרם אותה ואת כל אשר בה׳ פרט לנכסי צדיקים שבחוצה לה ׳ואת כל אשר בה׳ לרבות נכסי צדיקים שבתוכה ׳שללה׳ ולא שלל שמים ׳ואת כל שללה׳ לרבות נכסי רשעים שחוצה לה

### Part 11
אמר רבי שמעון מפני מה אמרה תורה נכסי צדיקים שבתוכה יאבדו מי גרם להם שידורו בתוכה ממונם לפיכך ממונם אבד אמר מר ׳ואת כל שללה תקבץ׳ לרבות נכסי רשעים שבחוצה לה אמר רב חסדא ובנקבצים לתוכה

### Part 12
אמר רב חסדא פקדונות של אנשי עיר הנדחת מותרין היכי דמי אי לימא דעיר אחרת ואיתנהו בגוה פשיטא דמותרין לאו שללה הוא ואלא דידהו ואיתנהו בעיר אחרת אי דנקבצין לתוכה אמאי מותרין ואי אין נקבצין לתוכה הא אמרה חדא זימנא

### Part 13
לא לעולם דעיר אחרת דמפקדי בתוכה והכא במאי עסקינן כגון דקביל עליה אחריות מהו דתימא כיון דקביל עליה אחריות כדידיה דמי קא משמע לן

### Part 14
אמר רב חסדא בהמה חציה של עיר הנדחת וחציה של עיר אחרת אסורה עיסה חציה של עיר הנדחת וחציה של עיר אחרת מותרת מאי טעמא בהמה כמאן דלא פליגא דמיא עיסה כמאן דפליגא דמיא

### Part 15
בעי רב חסדא בהמת עיר הנדחת מהו דתיתהני בה שחיטה לטהרה מידי נבילה לפי חרב אמר רחמנא לא שנא שחטה משחט לא שנא קטלא מקטל או דלמא כיון דשחטה מהניא לה שחיטה מאי תיקו

### Part 16
בעי רב יוסף שיער נשים צדקניות מהו אמר רבא הא דרשעיות אסור תקבץ ושרפת כתיב מי שאינו מחוסר אלא קביצה ושריפה יצא זה שמחוסר תלישה וקביצה ושריפה

### Part 17
אלא אמר רבא בפיאה נכרית היכי דמי אי דמחובר בגופה כגופה דמיא לא צריכא דתלי בסיבטא כנכסי צדיקים שבתוכה דמי ואבד או דלמא כיון דעיילא ונפקא כלבושה דמי תיקו

### Part 18
ואת כל שללה תקבץ אל תוך רחבה וכו׳ תנו רבנן אין לה רחוב אינה נעשית עיר הנדחת דברי רבי ישמעאל רבי עקיבא אומר אין לה רחוב עושין לה רחוב במאי קמיפלגי מר סבר רחובה מעיקרא משמע ומר סבר רחובה השתא נמי משמע

>Credit : William Davidson Edition
>License : CC-BY-NC