
### Part 1
מדסיפא תקלה וקלון רישא תקלה בלא קלון והיכי דמי נכרי הבא על הבהמה

### Part 2
לא סיפא תקלה וקלון רישא הא קא משמע לן דאפילו קלון בלא תקלה נמי מחייבי והיכי דמי ישראל הבא על הבהמה בשוגג וכדבעי רב המנונא

### Part 3
דבעי רב המנונא ישראל הבא על הבהמה בשוגג מהו תקלה וקלון בעינן והכא קלון איכא תקלה ליכא או דילמא קלון אף על פי שאין תקלה

### Part 4
אמר רב יוסף תא שמע בת שלש שנים ויום אחד מתקדשת בביאה ואם בא עליה יבם קנאה וחייבין עליה משום אשת איש

### Part 5
ומטמאה את בועלה לטמא משכב תחתון כעליון ניסת לכהן אוכלת בתרומה בא עליה אחד מן הפסולים פסלה מן הכהונה

### Part 6
ואם בא עליה אחד מכל העריות האמורות בתורה מומתין על ידה והיא פטורה

### Part 7
אחד מכל עריות ואפילו בהמה והא הכא דקלון איכא תקלה ליכא וקתני מומתין על ידה

### Part 8
כיון דמזידה היא תקלה נמי איכא ורחמנא הוא דחס עלה עלה דידה חס אבהמה לא חס

### Part 9
אמר רבא תא שמע בן תשע שנים ויום אחד הבא על יבמתו קנאה ואינו נותן גט עד שיגדיל ומטמא כנדה לטמא משכב תחתון כעליון

### Part 10
פוסל ואינו מאכיל ופוסל את הבהמה מעל גבי המזבח ונסקלת על ידו ואם בא על אחת מכל העריות האמורות בתורה מומתים על ידו

### Part 11
והא הכא קלון איכא תקלה ליכא וקתני נסקלת על ידו

### Part 12
כיון דמזיד הוא תקלה נמי איכא ורחמנא הוא דחס עילויה עליה דידיה חס רחמנא אבהמה לא חס רחמנא

### Part 13
תא שמע דבר אחר שלא תהא בהמה עוברת בשוק ויאמרו זו היא שנסקל פלוני על ידה מאי לאו מדסיפא תקלה וקלון רישא קלון בלא תקלה והיכי דמי ישראל הבא על הבהמה בשוגג

### Part 14
לא סיפא תקלה וקלון רישא תקלה בלא קלון והיכי דמי נכרי הבא על הבהמה וכדבעו מיניה מרב ששת

### Part 15
מתני׳ המגדף אינו חייב עד שיפרש השם אמר רבי יהושע בן קרחה

>Credit : William Davidson Edition
>License : CC-BY-NC