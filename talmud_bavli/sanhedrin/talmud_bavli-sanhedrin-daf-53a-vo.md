
### Part 1
בשלמא לרבי יונתן כדקא מפרש רבי טעמא אלא לרבי יאשיה ממאי דאיכא חנק בעולם אימא סייף

### Part 2
אמר רבא ארבע מיתות גמרא גמירי להו

### Part 3
מאי לא מפני שהיא קלה קמיפלגי בפלוגתא דרבי שמעון ורבנן

### Part 4
אמר ליה רבי זירא לאביי שאר הנסקלין דלא כתיב בהו סקילה דגמרי מאוב וידעוני במאי גמרי במות יומתו גמרי או בדמיהם בם גמרי

### Part 5
אמר ליה בדמיהם דמיהם בם גמרי דאי במות יומתו גמרי דמיהם דמיהם למה לי

### Part 6
אלא מאי בדמיהם דמיהם גמרי מות יומתו למה לי

### Part 7
כדתניא ׳מות יומת המכה רצח הוא׳ אין לי אלא במיתה הכתובה בו מניין שאם אי אתה יכול להמיתו במיתה הכתובה בו שאתה ממיתו בכל מיתה שאתה יכול להמיתו תלמוד לומר ׳מות יומת המכה׳ מכל מקום

### Part 8
אמר ליה רב אחא מדפתי לרבינא ואי במות יומתו גמרי מאי קא קשיא ליה

### Part 9
אילימא אשת איש קא קשיא ליה למיתי ולמיגמר מות יומת מאוב וידעוני מה להלן בסקילה אף כאן בסקילה

### Part 10
מדאמר רחמנא ארוסה בסקילה מכלל דנשואה לאו בסקילה

### Part 11
ואלא מכה אביו ואמו קא קשיא ליה למיתי ולמיגמר מאוב וידעוני

### Part 12
עד דגמרי מאוב וידעוני ליגמרו מאשת איש דאי אתה רשאי למושכה להחמיר עליה אלא להקל עליה

### Part 13
אמר ליה שאר הנסקלין גופייהו קא קשיא ליה דאי במות יומת גמרי עד דגמרי מאוב וידעוני ליגמרו מאשת איש

### Part 14
מתני׳ אלו הן הנסקלין הבא על האם ועל אשת האב ועל הכלה ועל הזכור ועל הבהמה והאשה המביאה את הבהמה והמגדף והעובד עבודה זרה והנותן מזרעו למולך ובעל אוב וידעוני והמחלל את השבת והמקלל אביו ואמו והבא על נערה המאורסה והמסית והמדיח והמכשף ובן סורר ומורה

### Part 15
הבא על האם חייב עליה משום אם ומשום אשת אב רבי יהודה אומר אינו חייב אלא משום האם בלבד

### Part 16
הבא על אשת אב חייב משום אשת אב ומשום אשת איש בין בחיי אביו בין לאחר מיתת אביו בין מן האירוסין בין מן הנישואין

### Part 17
הבא על כלתו חייב עליה משום כלתו ומשום אשת איש בין בחיי בנו בין לאחר מיתת בנו בין מן האירוסין בין מן הנישואין

### Part 18
גמ׳ תניא רבי יהודה אומר אם לא היתה אמו ראויה לאביו אינו חייב אלא משום האם בלבד

### Part 19
מאי אינה ראויה לו אילימא חייבי כריתות וחייבי מיתות בית דין מכלל דרבנן סברי אף על גב דאינה ראויה לו הא לית ליה קידושין בגווה

### Part 20
אלא חייבי לאוין ורבי יהודה סבר לה כרבי עקיבא דאמר אין קידושין תופסין בחייבי לאוין

### Part 21
מתיב רב אושעיא איסור מצוה ואיסור קדושה חולצות ולא מתייבמות

>Credit : William Davidson Edition
>License : CC-BY-NC