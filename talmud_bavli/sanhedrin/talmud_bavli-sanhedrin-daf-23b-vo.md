
### Part 1
ואמר רב דימי בריה דרב נחמן בריה דרב יוסף כגון דקבליה עליה בחד

### Part 2
צריכא דאי תנא אבא ואביך בהא קאמרי רבנן דלא מצי הדר ביה משום דאבא ואביך חזו לעלמא אבל חד כבי תרי דלעלמא לא חזי אימא מודו ליה לרבי מאיר

### Part 3
ואי אשמעינן בהא בהא קאמר רבי מאיר אבל בההיא אימא מודו להו לרבנן צריכא

### Part 4
הא מדקתני רישא דיינו וסיפא עדיו אלמא דוקא קתני

### Part 5
אמר רבי אלעזר בבא הוא ואחר לפוסלן

### Part 6
כל כמיניה נוגע בעדותו הוא

### Part 7
אמר רב אחא בריה דרב איקא כגון שקרא עליו ערער

### Part 8
ערער דמאי אילימא ערער דגזלנותא כל כמיניה נוגע בעדותו הוא

### Part 9
אלא ערער דפגם משפחה רבי מאיר סבר הני אמשפחה קמסהדי ואיהו ממילא קפסיל ורבנן סברי סוף סוף נוגע בעדותו הוא

### Part 10
כי אתא רב דימי אמר רבי יוחנן מחלוקת בשתי כיתי עדים

### Part 11
דרבי מאיר סבר צריך לברר ורבנן סברי אינו צריך לברר אבל בכת אחת דברי הכל אין יכול לפוסלן

### Part 12
אמרו לפניו רב אמי ורב אסי אין שם אלא כת אחת מהו

### Part 13
אין שם אלא כת אחת והאמרת אבל בכת אחת דברי הכל אין יכול לפוסלן אלא נמצאת כת שניה קרובין או פסולין מהו

### Part 14
אמר להן כבר העידו עדים הראשונים איכא דאמרי אמר רב אשי כבר העידו עדים הראשונים

### Part 15
נימא בפלוגתא דרבי ורבן שמעון בן גמליאל קמיפלגי

### Part 16
דתניא הבא לידון בשטר ובחזקה נידון בשטר דברי רבי רבן שמעון בן גמליאל אומר נידון בחזקה

### Part 17
והוינן בה בחזקה ולא בשטר אלא אימא אף בחזקה

### Part 18
וקיימא לן דבצריך לברר פליגי

### Part 19
לא אליבא דרבן שמעון בן גמליאל כולי עלמא לא פליגי כי פליגי אליבא דרבי דרבי מאיר כרבי

### Part 20
ורבנן אמרי לך עד כאן לא קאמר רבי התם אלא בחזקה דמכח שטרא קאתי אבל הכא דהני עדים לאו מכח עדים אחריני קאתו אפילו רבי מודה דאין צריך לברר

### Part 21
כי אתא רבין אמר רבי יוחנן רישא

>Credit : William Davidson Edition
>License : CC-BY-NC