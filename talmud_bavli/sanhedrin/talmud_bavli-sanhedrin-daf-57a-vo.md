
### Part 1
דכתיב ותשחת הארץ לפני האלהים ותנא דבי רבי ישמעאל בכל מקום שנאמר ׳השחתה׳ אינו אלא דבר ערוה ועבודה זרה דבר ערוה שנאמר ׳כי השחית כל בשר את דרכו׳ עבודה זרה דכתיב ׳פן תשחתון ועשיתם׳ וגו׳

### Part 2
ואידך אורחייהו דקא מגלי

### Part 3
שפיכות דמים דכתיב שפך דם האדם וגו׳ ואידך קטלייהו הוא דקמגלי

### Part 4
גזל דכתיב כירק עשב נתתי לכם את כל ואמר רבי לוי כירק עשב ולא כירק גנה ואידך ההוא למישרי בשר הוא דאתא

### Part 5
אבר מן החי דכתיב אך בשר בנפשו דמו לא תאכלו ואידך ההוא למישרי שרצים הוא דאתא

### Part 6
סירוס דכתיב שרצו בארץ ורבו בה ואידך לברכה בעלמא

### Part 7
כלאים דכתיב מהעוף למינהו ואידך ההוא לצותא בעלמא

### Part 8
אמר רב יוסף אמרי בי רב על שלש מצות בן נח נהרג (גשר סימן) על גילוי עריות ועל שפיכות דמים ועל ברכת השם

### Part 9
מתקיף לה רב ששת בשלמא שפיכות דמים דכתיב שפך דם האדם וגו׳ אלא הנך מנא להו

### Part 10
אי גמר משפיכות דמים אפילו כולהו נמי אי משום דאיתרבאי מאיש איש עבודה זרה נמי איתרבי מאיש איש

### Part 11
אלא אמר רב ששת אמרי בי רב על ארבע מצות בן נח נהרג

### Part 12
ועל עבודה זרה בן נח נהרג והתניא בעבודה זרה דברים שבית דין של ישראל ממיתין עליהן בן נח מוזהר עליהן אזהרה אין מיתה לא אמר רב נחמן בר יצחק אזהרה שלהן זו היא מיתתן

### Part 13
רב הונא ורב יהודה וכולהו תלמידי דרב אמרי על שבע מצות בן נח נהרג גלי רחמנא בחדא והוא הדין לכולהו

### Part 14
ועל הגזל בן נח נהרג והתניא על הגזל גנב וגזל וכן יפת תואר וכן כיוצא בהן נכרי בנכרי ונכרי בישראל אסור וישראל בנכרי מותר ואם איתא ניתני חייב

### Part 15
משום דקבעי למיתני סיפא ישראל בנכרי מותר תנא רישא אסור

### Part 16
והא כל היכא דאית ליה חיובא מיתנא קתני דקתני רישא על שפיכות דמים נכרי בנכרי ונכרי בישראל חייב ישראל בנכרי פטור

### Part 17
התם היכי ליתני ליתני אסור ומותר והתניא נכרי ורועי בהמה דקה לא מעלין ולא מורידין

### Part 18
כיוצא בו בגזל מאי היא אמר רב אחא בר יעקב לא נצרכה אלא לפועל בכרם

### Part 19
פועל בכרם אימת אי בשעת גמר מלאכה התירא הוא אי לאו בשעת גמר מלאכה גזל מעליא הוא

### Part 20
אלא אמר רב פפא לא נצרכה אלא לפחות משוה פרוטה אי הכי נכרי בישראל אסור הא בר מחילה הוא נהי דבתר הכי מחיל ליה צערא בשעתיה מי לית ליה

### Part 21
נכרי בנכרי כיוצא בהן כיון דלאו בני מחילה נינהו גזל מעליא הוא

### Part 22
אלא אמר רב אחא בריה דרב איקא לא נצרכה אלא לכובש שכר שכיר נכרי בנכרי ונכרי בישראל אסור ישראל בנכרי מותר

### Part 23
כיוצא ביפת תואר מאי היא כי אתא רב דימי אמר רבי אלעזר אמר רבי חנינא בן נח שייחד שפחה לעבדו ובא עליה נהרג עליה

### Part 24
כיוצא בו דשפיכות דמים לא תניא אמר אביי אי משכחת דתניא רבי יונתן בן שאול היא דתניא רבי יונתן בן שאול אומר רודף אחר חבירו להורגו ויכול להצילו באחד מאבריו ולא הציל

>Credit : William Davidson Edition
>License : CC-BY-NC