
### Part 1
ומיגנזו כולי עלמא כי אתי אמר ליה ממאן נבעי

### Part 2
כי ניחא נפשיה אמר להו שקולו תליסר מעי דציירי לי בסדינאי והדרו ליה לפלניא דשקלתינהו מיניה ולא איצטריכו לי

### Part 3
אמר רבי שמעון בתחילה היו קוראין אותן ׳אוספי שביעית׳

### Part 4
מאי קאמר אמר רב יהודה הכי קאמר בתחילה היו אומרים אוספי שביעית כשרין סוחרין פסולין

### Part 5
משרבו ממציאי מעות לעניים ואזלי עניים ואספי להו ומייתו חזרו לומר אחד זה ואחד זה פסולין

### Part 6
קשו בה בני רחבה האי משרבו האנסים משרבו התגרין מיבעי ליה

### Part 7
אלא בתחילה היו אומרים אחד זה ואחד זה פסולין משרבו האנסין ומאי נינהו ארנונא כדמכריז רבי ינאי פוקו וזרעו בשביעית משום ארנונא חזרו לומר אוספין כשרין סוחרין פסולין

### Part 8
רבי חייא בר זרנוקי ורבי שמעון בן יהוצדק הוו קאזלי לעבר שנה בעסיא פגע בהו ריש לקיש איטפיל בהדייהו אמר איזיל איחזי היכי עבדי עובדא

### Part 9
חזייה לההוא גברא דקא כריב אמר להן כהן וחורש אמרו לו יכול לומר אגיסטון אני בתוכו

### Part 10
תו חזייה לההוא גברא דהוה כסח בכרמי אמר להן כהן וזמר אמרו לו יכול לומר לעקל בית הבד אני צריך אמר להם הלב יודע אם לעקל אם לעקלקלות

### Part 11
הי אמר להו ברישא אילימא הא קמייתא אמר להו ברישא הא נמי לימרו אגיסטון אני בתוכו אלא הא אמר ליה ברישא והדר אמר להו הך

### Part 12
מאי שנא כהן משום דחשידי אשביעית

### Part 13
דתנן סאה תרומה שנפלה למאה סאין של שביעית תעלה פחות מיכן ירקבו

### Part 14
והוינן בה אמאי ירקבו ימכרנו לכהן בדמי תרומה חוץ מדמי אותה סאה

### Part 15
ואמר רב חייא משמיה דעולא זאת אומרת נחשדו כהנים אשביעית

### Part 16
אמרו טרודא הוא דין כי מטו להתם סליקו לאיגרא שלפוה לדרגא מתותיה

### Part 17
אתא לקמיה דרבי יוחנן אמר ליה בני אדם החשודין על השביעית כשרין לעבר שנה

### Part 18
הדר אמר לא קשיא לי מידי דהוה אשלשה רועי בקר ורבנן אחושבנייהו סמוך

### Part 19
והדר אמר לא דמי התם הדור אימנו רבנן ועברוה לההוא שתא הכא קשר רשעים הוא וקשר רשעים אינו מן המנין אמר רבי יוחנן דא עקא

### Part 20
כי אתו לקמיה דרבי יוחנן אמרו ליה קרי לן רועי בקר ולא אמר ליה מר ולא מידי אמר להו ואי קרי לכו רועי צאן מאי אמינא ליה

### Part 21
מאי קשר רשעים שבנא הוה דריש בתליסר רבוותא חזקיה הוה דריש בחד סר רבוותא

### Part 22
כי אתא סנחריב וצר עלה דירושלים כתב שבנא פתקא שדא בגירא שבנא וסיעתו השלימו חזקיה וסיעתו לא השלימו שנאמר כי הנה הרשעים ידרכון קשת כוננו חצם על יתר

### Part 23
הוה קא מסתפי חזקיה אמר דילמא חס ושלום נטיה דעתיה דקודשא בריך הוא בתר רובא כיון דרובא מימסרי אינהו נמי מימסרי בא נביא ואמר לו לא תאמרון קשר לכל אשר יאמר העם הזה קשר כלומר קשר רשעים הוא וקשר רשעים אינו מן המנין

### Part 24
הלך לחצב לו קבר בקברי בית דוד בא נביא ואמר לו מה לך פה ומי לך פה כי חצבת לך פה קבר הנה ה׳ מטלטלך טלטלה גבר

### Part 25
אמר רב טלטולא דגברא קשי מדאיתתא

### Part 26
ועטך עטה אמר רבי יוסי ברבי חנינא מלמד שפרחה בו צרעת כתיב הכא ועטך עטה וכתיב התם ועל שפם יעטה

### Part 27
צנוף יצנפך צנפה כדור אל ארץ רחבת ידים וגו׳ תנא הוא ביקש קלון בית אדניו לפיכך נהפך כבודו לקלון כי הוה נפיק איהו אתא גבריאל אחדיה לדשא באפי משרייתיה

>Credit : William Davidson Edition
>License : CC-BY-NC