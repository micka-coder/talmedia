
### Part 1
הכי תנא קמיה חומר בשבת משאר מצות חומר בשאר מצות מבשבת חומר בשבת שהשבת עשה שתים בהעלם אחד חייב על כל אחת ואחת מה שאין כן בשאר מצות חומר בשאר מצות שבשאר מצות שגג בלא מתכוין חייב מה שאין כן בשבת

### Part 2
אמר מר חומר בשבת שהשבת עשה שתים כו׳ היכי דמי אילימא דעבד קצירה וטחינה דכוותה גבי שאר מצות דאכל חלב ודם הכא תרתי מיחייב והכא תרתי מיחייב

### Part 3
אלא גבי שאר מצות דאינו חייב אלא אחת היכי דמי דאכל חלב וחלב דכוותה גבי שבת דעבד קצירה וקצירה הכא חדא מיחייב והכא חדא מיחייב

### Part 4
והיינו דאמר ליה פוק תני לברא

### Part 5
מאי קושיא דילמא לעולם אימא לך דעבד קצירה וטחינה מה שאין כן בשאר מצות אתאן לעבודה זרה כדרבי אמי דאמר רבי אמי זיבח וקיטר וניסך בהעלם אחד אינו חייב אלא אחת

### Part 6
לא מיתוקמא ליה בעבודה זרה דקתני סיפא חומר בשאר מצות שבשאר מצות שגג בלא מתכוין חייב

### Part 7
שוגג בלא מתכוין בעבודה זרה היכי דמי אי דקסבר בית הכנסת הוא והשתחוה לו הרי לבו לשמים אלא דחזא אנדרטא וסגיד ליה אי קבליה עליה באלוה מזיד הוא ואי לא קבליה עליה לא כלום היא

### Part 8
אלא מאהבה ומיראה הניחא לאביי דאמר חייב אלא לרבא דאמר פטור מאי איכא למימר

### Part 9
אלא באומר מותר מה שאין כן בשבת דפטור לגמרי

### Part 10
עד כאן לא בעא מיניה רבא מרב נחמן העלם זה וזה אלא אי לחיובי חדא אי לחיובי תרתי פטור לגמרי ליכא למאן דאמר

### Part 11
מאי קושיא דלמא לעולם אימא לך רישא בעבודה זרה וסיפא בשאר מצות

### Part 12
ושגג בלא מתכוין דקסבר רוק הוא ובולעו מה שאין כן בשבת דפטור שנתכוין להגביה את התלוש וחתך את המחובר פטור

### Part 13
וכדרב נחמן אמר שמואל דאמר המתעסק בחלבים ובעריות חייב שכן נהנה המתעסק בשבת פטור מלאכת מחשבת אסרה תורה

### Part 14
רבי יוחנן לטעמיה דלא מוקים מתניתא רישא בחד טעמא וסיפא בחד טעמא

### Part 15
דאמר רבי יוחנן מאן דמתרגם לי ׳חבית׳ אליבא דחד תנא מובילנא מאניה בתריה לבי מסותא

### Part 16
גופא

>Credit : William Davidson Edition
>License : CC-BY-NC