
### Part 1
למחייה עשרים וחדא וכי מיית בהך חדא לימות דהא כי מחית אגבא דחייא קא מחית אמר ליה אמר קרא ונקלה אחיך לעיניך אחר שלקה אחיך בעינא וליכא

### Part 2
עיבור החדש בשלשה חישוב לא קתני קידוש לא קתני אלא עיבור לא ליקדשא וממילא לעבר

### Part 3
אמר אביי תני קידוש החדש תניא נמי הכי קידוש החדש ועיבור השנה בשלשה דברי רבי מאיר אמר רבא והא עיבור קתני אלא אמר רבא קידוש ביום עיבור בשלשה אחר עיבור ליכא קידוש

### Part 4
ומני רבי אלעזר בן צדוק היא דתניא רבי אלעזר בן צדוק אומר אם לא נראה בזמנו אין מקדשין אותו שכבר קידשוהו בשמים

### Part 5
רב נחמן אמר קידוש אחר עיבור בשלשה ביום עיבור ליכא קידוש ומני פלימו היא דתניא פלימו אומר בזמנו אין מקדשין אותו שלא בזמנו מקדשין אותו

### Part 6
רב אשי אמר לעולם חישוב קתני ומאי עיבור חישוב דעיבור ואידי דקבעי למיתני עיבור שנה תנא נמי עיבור חודש

### Part 7
חישוב חודש אין קידוש חודש לא מני רבי אליעזר היא דתניא רבי אליעזר אומר בין בזמנו בין שלא בזמנו אין מקדשין אותו שנאמר וקדשתם את שנת החמשים שנה שנים אתה מקדש ואי אתה מקדש חדשים

### Part 8
רבן שמעון בן גמליאל אומר בשלשה כו׳ תניא כיצד אמר רבן שמעון בן גמליאל בשלשה מתחילין ובחמשה נושאין ונותנין וגומרין בשבעה אחד אומר לישב ושנים אומרים שלא לישב בטל יחיד במיעוטו

### Part 9
שנים אומרים לישב ואחד אומר שלא לישב מוסיפין עליהם עוד שנים ונושאין ונותנין בדבר שנים אומרים צריכה ושלשה אומרים אינה צריכה בטלו שנים במיעוטן שלשה אומרים צריכה ושנים אומרים אינה צריכה מוסיפין עליהם עוד שנים שאין המנין פחות משבעה

### Part 10
הני שלשה חמשה ושבעה כנגד מי פליגי בה רבי יצחק בר נחמני וחד דעימיה ומנו רבי שמעון בן פזי ואמרי לה רבי שמעון בן פזי וחד דעימיה ומנו רבי יצחק בר נחמני חד אמר כנגד ברכת כהנים וחד אמר שלשה כנגד שומרי הסף חמשה מרואי פני המלך שבעה רואי פני המלך

### Part 11
תני רב יוסף הני שלשה וחמשה ושבעה שלשה כנגד ׳שומרי הסף׳ חמשה ׳מרואי פני המלך׳ שבעה ׳רואי פני המלך׳ אמר ליה אביי לרב יוסף עד האידנא מאי טעמא לא פריש לן מר הכי אמר להו לא הוה ידענא דצריכיתו מי בעיתו מנאי מילתא ולא אמרי לכו

### Part 12
זמן נשיא צריך גדי סימן תנו רבנן אין מעברין את השנה אלא

>Credit : William Davidson Edition
>License : CC-BY-NC