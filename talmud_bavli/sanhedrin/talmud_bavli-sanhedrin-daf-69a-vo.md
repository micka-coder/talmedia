
### Part 1
ואמר רחמנא איש איש אתה צריך לחזור עליו אם יש לו גואלין ואם לאו קטן אי אתה צריך לחזור עליו בידוע שאין לו גואלין

### Part 2
איתיביה אביי ׳איש׳ אין לי אלא איש בן תשע שנים ויום אחד שראוי לביאה מניין תלמוד לומר ׳ואיש׳

### Part 3
אמר ליה יש לו ואינו מוליד כתבואה שלא הביאה שליש דמי

### Part 4
דבי חזקיה תנא ׳וכי יזד איש׳ איש מזיד ומזריע ואין קטן מזיד ומזריע אמר ליה רב מרדכי לרב אשי מאי משמע דהאי מזיד לישנא דבשולי הוא דכתיב ויזד יעקב נזיד

### Part 5
והא תנא דבי רבי ישמעאל ׳בן׳ ולא אב

### Part 6
היכי דמי אילימא דאיעבר בתר דאייתי שתי שערות ואוליד מקמי דלקיף זקן מי איכא שהות כולי האי והא אמר רבי כרוספדאי כל ימיו של בן סורר ומורה אינו אלא שלשה חדשים בלבד אלא לאו דאיעבר מקמי דלייתי שתי שערות ואוליד מקמיה דלקיף זקן ושמע מינה קטן מוליד

### Part 7
לא לעולם דאיעבר בתר דאייתי שתי שערות ואוליד בתר דאקיף זקן ודקא קשיא דרבי כרוספדאי כי אתא רב דימי אמר אמרי במערבא בן ולא הראוי לקרותו אב

### Part 8
גופא אמר רבי כרוספדאי אמר רבי שבתי כל ימיו של בן סורר ומורה אינן אלא שלשה חדשים בלבד והאנן תנן משיביא שתי שערות ועד שיקיף זקן הקיף זקן אף על גב דלא מלו שלשה חדשים מלו שלשה חדשים אף על גב דלא הקיף

### Part 9
יתיב רבי יעקב מנהר פקוד קמיה דרבינא ויתיב וקאמר משמיה דרב הונא בריה דרב יהושע שמע מינה מדרבי כרוספדאי אמר רבי שבתי יולדת לשבעה אין עוברה ניכר לשליש ימיה

### Part 10
דאי סלקא דעתך עוברה ניכר לשליש ימיה למה לי שלשה בתרי ותילתא סגיא

### Part 11
אמר ליה לעולם אימא לך עוברה ניכר לשליש ימיה זיל בתר רובא

### Part 12
אמרוה קמיה דרב הונא בריה דרב יהושע אמר ליה ובדיני נפשות מי אזלינן בתר רובא התורה אמרה ושפטו העדה והצילו העדה ואת אמרת זיל בתר רובא

### Part 13
אהדרוה קמיה דרבינא אמר ליה ובדיני נפשות לא אזלינן בתר רובא והתנן אחד אומר ׳בשנים בחדש׳ ואחד אומר ׳בשלשה׳ עדותן קיימת שזה יודע בעיבורו של חדש וזה אינו יודע

### Part 14
ואי סלקא דעתך לא אמרינן זיל בתר רובא נימא הני דוקא קא מסהדי ואכחושי הוא דקא מכחשי אהדדי אלא לאו משום דאמרינן זיל בתר רובא ורובא דאינשי עבדי דטעו בעיבורא דירחא

### Part 15
אמר רבי ירמיה מדפתי אף אנן נמי תנינא בת שלש שנים ויום אחד מתקדשת בביאה ואם בא עליה יבם קנאה וחייבין עליה משום אשת איש

### Part 16
ומטמאה את בועלה לטמא משכב התחתון כעליון נישאת לכהן אוכלת בתרומה בא עליה אחד מן הפסולין פסלה מן הכהונה ואם בא עליה אחד מכל העריות האמורות בתורה מומתין עליה והיא פטורה

>Credit : William Davidson Edition
>License : CC-BY-NC