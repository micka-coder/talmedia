
### Part 1
אסורה וריש לקיש אמר מותרת

### Part 2
הניחא לרבי יוחנן אלא לריש לקיש בעי קרא

### Part 3
מתקיף לה רב פפא ולרבי יוחנן לא בעי קרא עד כאן לא קא אסר רבי יוחנן אלא בהמה אבל גברא לא בר קטלא הוא ואתא קרא לחיובי גברא לקטלא

### Part 4
מתקיף לה רב אחא בריה דרב איקא ולריש לקיש מי בעי קרא עד כאן לא קא שרי ריש לקיש אלא בהמה אבל גברא בר קטלא הוא מידי דהוה אמשתחוה להר דהר מותר ועובדה בסייף

### Part 5
אמר ליה רב אחא מדפתי לרבינא למאי דקאמר ליה רבא בר רב חנן לאביי אימא יצאה השתחואה ללמד על הכלל כולו איכה יעבדו למעוטי מאי

### Part 6
וכי תימא למעוטי הפוער עצמו לזובחים מהשתחואה נפקא מה השתחואה דרך כיבוד אף כל דרך כיבוד

### Part 7
אלא למעוטי הפוער עצמו למרקוליס סלקא דעתך אמינא הואיל ועבודתו בזיון הוא אף כל בזיון קא משמע לן

### Part 8
אלא הא דאמר רבי אליעזר מנין לזובח בהמה למרקוליס שהוא חייב שנאמר ולא יזבחו עוד את זבחיהם לשעירם

### Part 9
אם אינו ענין לכדרכה דכתיב איכה יעבדו תניהו ענין לשלא כדרכה

### Part 10
שלא כדרכה מהשתחואה נפקא

### Part 11
התם בזובח להכעיס

### Part 12
רב המנונא אירכסו ליה תורי פגע ביה רבה רמא ליה מתניתין אהדדי תנן העובד עבודה זרה עובד אין אומר לא והאנן תנן האומר ׳אעבוד׳ ׳אלך ואעבוד׳ ׳נלך ונעבוד׳

### Part 13
אמר ליה באומר איני מקבלו עלי אלא בעבודה

### Part 14
רב יוסף אמר תנאי שקלת מעלמא תנאי היא דתניא האומר ׳בואו ועבדוני׳ רבי מאיר מחייב ורבי יהודה פוטר

### Part 15
היכא דפלחו כולי עלמא לא פליגי דכתיב לא תעשה לך פסל כי פליגי בדיבורא בעלמא רבי מאיר סבר דיבורא מילתא היא ורבי יהודה סבר דיבורא לאו מילתא היא

### Part 16
הדר אמר רב יוסף לאו מילתא היא דאמרי דאפילו לרבי יהודה בדיבורא נמי חיובי מחייב דתנן רבי יהודה אומר לעולם אינו חייב עד שיאמר ׳אעבוד׳ ׳אלך ואעבוד׳ ׳נלך ונעבוד׳

### Part 17
במאי קמיפלגי במסית לעצמו ואמרי ליה אין קמיפלגי מר סבר מסית לעצמו שמעי ליה ואין דקאמרי ליה קושטא הוא ומר סבר מסית לעצמו לא שמעי ליה מימר אמרי

>Credit : William Davidson Edition
>License : CC-BY-NC