
### Part 1
ותרוייהו כרבי יוחנן סבירא להו הא למיהוי כי יתרא הא למיהוי כי נפיא

### Part 2
אמר ליה רב אחא מדיפתי לרבינא וליבריך הטוב והמטיב אמר ליה אטו כי חסר מי מברכינן דיין האמת דלבריך הטוב והמטיב וליברכינהו לתרוייהו כיון דהיינו אורחיה לא מברכינן

### Part 3
ואמר רבי אחא בר חנינא אמר רבי אסי אמר רבי יוחנן כל המברך על החדש בזמנו כאילו מקבל פני שכינה כתיב הכא החדש הזה וכתיב התם זה אלי ואנוהו תנא דבי רבי ישמעאל אילמלא לא זכו ישראל אלא להקביל פני אביהן שבשמים כל חדש וחדש דיים אמר אביי הלכך נימרינהו מעומד

### Part 4
מרימר ומר זוטרא מכתפי אהדדי ומברכי אמר ליה רב אחא לרב אשי במערבא מברכי ברוך מחדש חדשים אמר ליה האי נשי דידן נמי מברכי

### Part 5
אלא כדרב יהודה דאמר רב יהודה ברוך [וכו׳] אשר במאמרו ברא שחקים וברוח פיו כל צבאם חק וזמן נתן להם שלא ישנו את תפקידם ששים ושמחים לעשות רצון קונם פועלי אמת שפעולתן אמת וללבנה אמר שתתחדש עטרת תפארת לעמוסי בטן שהן עתידין להתחדש כמותה ולפאר ליוצרם על שם כבוד מלכותו ברוך אתה ה׳ מחדש חדשים

### Part 6
כי בתחבלות תעשה לך מלחמה אמר רבי אחא בר חנינא אמר רבי אסי אמר רבי יוחנן במי אתה מוצא מלחמתה של תורה במי שיש בידו חבילות של משנה קרי רב יוסף אנפשיה ורב תבואות בכח שור

### Part 7
אחד אומר בשתי שעות כו׳ אמר רב שימי בר אשי לא שנו אלא שעות אבל אחד אומר קודם הנץ החמה ואחד אומר לאחר הנץ החמה עדותן בטילה

### Part 8
פשיטא אלא אחד אומר קודם הנץ ואחד אומר בתוך הנץ הא נמי פשיטא מהו דתימא הא בגילויא קאי וזהרורי בעלמא הוא דחזא קא משמע לן

### Part 9
ואחר כך מכניסין כו׳ אותו היום ותו לא והתניא אם יש ממש בדבריו לא היה יורד משם לעולם ואם אין ממש בדבריו אין יורד כל היום כולו כדי שלא תהא עלייתו ירידה לו אמר אביי תרגומה אאם אין ממש בדבריו

### Part 10
מצאו לו זכות כו׳ יין מאי טעמא לא אמר רבי אחא בר חנינא אמר קרא ולרוזנים אי שכר העוסקין ברזו של עולם אל ישתכרו

### Part 11
מצאו לו זכות כו׳ לא ראו מאי

### Part 12
אמר רבי אחא פוטרין אותו וכן אמר רבי יוחנן פוטרין אותו אמר ליה רב פפא לאביי וליפטריה מעיקרא אמר ליה הכי אמר רבי יוחנן כדי שלא יצאו מבית דין מעורבבין

### Part 13
איכא דאמרי אמר ליה רב פפא לאביי ולמה לי יוסיפו ליפטריה מבי דינא קמא אמר ליה רבי יוסי קאי כוותך דתניא רבי יוסי אומר כשם שאין מוסיפין על בית דין של שבעים ואחד כך אין מוסיפין על בית דין של עשרים ושלשה

### Part 14
תנו רבנן אומר בדיני ממונות ׳נזדקן הדין׳ ואין אומר בדיני נפשות ׳נזדקן הדין׳

### Part 15
מאי נזדקן הדין אילימא קש דינא איפכא מיבעיא ליה אמר רב הונא בר מנוח משמיה דרב אחא בריה דרב איקא איפוך רב אשי אמר לעולם לא תיפוך ומאי נזדקן הדין חכם דינא

### Part 16
מיתיבי גדול שבדיינין אומר ׳נזדקן הדין׳ אי אמרת בשלמא חכם דינא היינו דאמר גדול אלא אי אמרת קש דינא לא סגיא דלא אמר גדול כסופי הוא דקא מיכסיף נפשיה

### Part 17
אין אינו דומה מתבייש מעצמו למתבייש מאחרים

### Part 18
איכא דאמרי אי אמרת בשלמא קש דינא היינו דאינו דומה מתבייש מעצמו למתבייש מאחרים אלא אי אמרת חכם דינא גדול אשבוחי משבח נפשיה והכתיב יהללך זר ולא פיך

### Part 19
שאני מילתא דבי דינא דאגדול רמיא כדתנן גמרו את הדבר היו מכניסין אותן גדול שבדיינין אומר ׳איש פלוני אתה זכאי איש פלוני אתה חייב׳

### Part 20
הדרן עליך היו בודקין

>Credit : William Davidson Edition
>License : CC-BY-NC