
### Part 1
קים לי בנפשאי דידענא טפי אבל תולה בדעת יונו אימא לא

### Part 2
ואי תנא תולה בדעת יונו דאמר בנקשא תליא מילתא ואנא ידענא לנקושי טפי אבל תולה בדעת עצמו אימא לא צריכא

### Part 3
מיתיבי ׳המשחק בקוביא׳ אלו הן המשחקים בפיספסים ולא בפיספסים בלבד אמרו אלא אפילו קליפי אגוזים וקליפי רימונים

### Part 4
ואימתי חזרתן משישברו את פיספסיהן ויחזרו בהן חזרה גמורה דאפילו בחנם לא עבדי

### Part 5
׳מלוה בריבית׳ אחד המלוה ואחד הלוה ואימתי חזרתן משיקרעו את שטריהן ויחזרו בהן חזרה גמורה אפילו לגוי לא מוזפי

### Part 6
׳ומפריחי יונים׳ אלו שממרין את היונים ולא יונים בלבד אמרו אלא אפילו בהמה חיה ועוף ואימתי חזרתן משישברו את פגמיהן ויחזרו בהן חזרה גמורה דאפילו במדבר נמי לא עבדי

### Part 7
׳סוחרי שביעית׳ אלו שנושאין ונותנין בפירות שביעית ואימתי חזרתן משתגיע שביעית אחרת ויבדלו

### Part 8
ואמר רבי נחמיה לא חזרת דברים בלבד אמרו אלא חזרת ממון כיצד אומר ׳אני פלוני בר פלוני כינסתי מאתים זוז בפירות שביעית והרי הן נתונין במתנה לעניים׳

### Part 9
קתני מיהת בהמה בשלמא למאן דאמר אי תקדמיה יונך ליון היינו דמשכחת לה בהמה אלא למאן דאמר ארא בהמה בת הכי היא

### Part 10
אין בשור הבר וכמאן דאמר שור הבר מין בהמה הוא דתנן שור הבר מין בהמה הוא רבי יוסי אומר מין חיה

### Part 11
תנא הוסיפו עליהן הגזלנין והחמסנין

### Part 12
גזלן דאורייתא הוא לא נצרכא אלא למציאת חרש שוטה וקטן

### Part 13
מעיקרא סבור מציאת חרש שוטה וקטן לא שכיחא אי נמי מפני דרכי שלום בעלמא כיון דחזו דסוף סוף ממונא הוא דקא שקלי פסלינהו רבנן

### Part 14
החמסנין מעיקרא סבור דמי קא יהיב אקראי בעלמא הוא כיון דחזו דקא חטפי גזרו בהו רבנן

### Part 15
תנא עוד הוסיפו עליהן הרועים הגבאין והמוכסין

### Part 16
רועים מעיקרא סבור אקראי בעלמא הוא כיון דחזו דקא מכווני ושדו לכתחילה גזרו בהו רבנן הגבאין והמוכסין מעיקרא סבור מאי דקיץ להו קא שקלי כיון דחזו דקא שקלי יתירא פסלינהו

### Part 17
אמר רבא רועה שאמרו אחד רועה בהמה דקה ואחד רועה בהמה גסה

### Part 18
ומי אמר רבא הכי והאמר רבא רועה בהמה דקה בארץ ישראל פסולין בחוצה לארץ כשרין רועה בהמה גסה אפילו בארץ ישראל כשרין ההוא במגדלים איתמר

### Part 19
הכי נמי מסתברא מדקתני נאמנין עלי שלשה רועי בקר מאי לאו לעדות

### Part 20
לא לדינא דיקא נמי דקתני שלשה רועי בקר ואי לעדות שלשה למה לי

### Part 21
ואלא מאי לדינא מאי איריא שלשה רועי בקר כל בי תלתא דלא גמרי דינא נמי

### Part 22
הכי קאמר אפילו הני דלא שכיחי ביישוב

### Part 23
אמר רב יהודה סתם רועה פסול סתם גבאי כשר

### Part 24
אבוה דרבי זירא עבד גביותא תליסר שנין כי הוה אתי ריש נהרא למתא כי הוה חזי רבנן אמר להו לך עמי בא בחדריך כי הוה חזי אינשי דמתא אמר ריש נהרא אתא למתא והאידנא נכיס אבא לפום ברא וברא לפום אבא

>Credit : William Davidson Edition
>License : CC-BY-NC