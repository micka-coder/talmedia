
### Part 1
וההקדשות שבה יפדו כו׳ תנו רבנן היו בה קדשי קדשים קדשי מזבח ימותו קדשי בדק הבית יפדו ותרומות ירקבו ומעשר שני וכתבי הקדש יגנזו רבי שמעון אומר ׳בהמתה׳ ולא בהמת בכור ומעשר ׳שללה׳ פרט לכסף הקדש וכסף מעשר

### Part 2
אמר מר היו בה קדשי קדשים קדשי מזבח ימותו ואמאי ימותו ירעו עד שיסתאבו וימכרו ויפלו דמיהן לנדבה

### Part 3
רבי יוחנן אמר זבח רשעים תועבה ריש לקיש אמר ממון בעלים הוא והכא בקדשים שחייב באחריותן ורבי שמעון היא דאמר ממון בעלים הוא

### Part 4
הא מדסיפא רבי שמעון היא רישא לאו רבי שמעון בקדשים קלים ואליבא דרבי יוסי הגלילי דאמר קדשים קלים ממון בעלים אבל קדשי קדשים מאי יפדו

### Part 5
אדתני סיפא קדשי בדק הבית יפדו ליפלוג וליתני בדידה במה דברים אמורים בקדשים קלים אבל קדשי קדשים יפדו כיון דאיכא חטאת שמתו בעליה דלמיתה אזלא לא פסיקא ליה

### Part 6
בשלמא רבי יוחנן לא אמר כריש לקיש דכתיב זבח רשעים תועבה אלא ריש לקיש מאי טעמא לא אמר כרבי יוחנן אמר לך כי אמרינן זבח רשעים תועבה הני מילי היכא דאיתנהו בעינייהו אבל הכא כיון דאישתני אישתני

### Part 7
רבי שמעון אומר ׳בהמתך׳ ולא בהמת בכור ומעשר במאי עסקינן אילימא בתמימין שלל שמים הוא אלא בבעלי מומין שללה נינהו

### Part 8
אמר רבינא לעולם בבעלי מומין ומי שנאכל בתורת בהמתך יצאו אלו שאין נאכלין בתורת בהמתך אלא בתורת בכור ומעשר דשלל שמים נינהו

### Part 9
ופליגא דשמואל דאמר שמואל הכל קרב והכל נפדה מאי קאמר הכי קאמר כל שקרב כשהוא תם ונפדה כשהוא בעל מום משלל אימעיט וכל שקרב כשהוא תם ואינו נפדה כשהוא בעל מום כגון בכור ומעשר מבהמה נפקא

### Part 10
תרומות ירקבו אמר רב חסדא לא שנו אלא תרומה ביד ישראל אבל תרומה ביד כהן כיון דממוניה הוא תשרף

### Part 11
מתיב רב יוסף מעשר שני וכתבי הקדש יגנזו והא מעשר שני ביד ישראל כתרומה ביד כהן דמי וקתני יגנזו אלא אי אתמר הכי אתמר אמר רב חסדא לא שנו אלא תרומה ביד כהן אבל תרומה ביד ישראל תנתן לכהן שבעיר אחרת

### Part 12
תנן התם עיסה של מעשר שני פטורה מן החלה דברי רבי מאיר וחכמים מחייבין אמר רב חסדא מחלוקת במעשר שני בירושלים דרבי מאיר סבר מעשר שני ממון גבוה הוא ורבנן סברי ממון הדיוט הוא אבל בגבולין דברי הכל פטור

### Part 13
מתיב רב יוסף מעשר שני וכתבי הקדש יגנזו במאי עסקינן אילימא בירושלים מי הויא עיר הנדחת והתניא עשרה דברים נאמרו בירושלים וזו אחת מהן אינה נעשית עיר הנדחת ואלא בעיר אחרת ואסקוהו לגוה הא קלטוהו מחיצות

### Part 14
אלא לאו בגבולין וקתני יגנזו לא לעולם דעיר אחרת ואסקוהו לגוה והכא במאי עסקינן שנטמא

### Part 15
ולפרקיה דאמר רבי אלעזר מניין למעשר שני שנטמא שפודין אותו אפילו בירושלים תלמוד לומר לא תוכל שאתו ואין שאת אלא אכילה שנאמר וישא משאת מאת פניו הכא במאי עסקינן בלקוח

>Credit : William Davidson Edition
>License : CC-BY-NC