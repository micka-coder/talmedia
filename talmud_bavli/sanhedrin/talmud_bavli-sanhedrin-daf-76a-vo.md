
### Part 1
מה להיא שכן אמה בשרפה תאמר בהוא שאמו בסקילה

### Part 2
ועוד הוא כהיא מה היא לא חלקתה בה בין בתה לאם אמה אף הוא לא תחלוק בו בין בתו לאם אמו

### Part 3
ולמאן דאמר סקילה חמורה מהאי קושיא לא נידונה

### Part 4
אי מה הוא כלתו אסורה אף היא כלתה אסורה

### Part 5
אמר אביי אמר קרא אשת בנך היא משום אשת בנך אתה מחייבו ואי אתה מחייבו משום אשת בנה

### Part 6
רבא אמר בין למאן דאמר דון מינה ומינה בין למאן דאמר דון מינה ואוקי באתרה לא אתיא

### Part 7
למאן דאמר דון מינה ומינה מה הוא כלתו אסורה אף היא נמי כלתה אסורה ומינה מה הוא בסקילה אף היא נמי בסקילה

### Part 8
למאן דאמר סקילה חמורה איכא למיפרך מה להוא שכן אמו בסקילה תאמר בהיא שאמה בשרפה

### Part 9
ועוד בתה בשרפה וכלתה בסקילה הוא בעצמו יוכיח דבתו בשרפה וכלתו בסקילה

### Part 10
אלא מה הוא לא חלקת בו בין אמו לכלתו אף היא לא תחלוק בה בין אמה לכלתה ולמאן דאמר שרפה חמורה מהאי קושיא לא נידונין

### Part 11
ולמאן דאמר דון מינה ואוקי באתרה מה הוא כלתו אסורה אף היא כלתה אסורה ואוקי באתרה התם הוא דבסקילה אבל הכא בשרפה כדאשכחן באמה

### Part 12
למאן דאמר סקילה חמורה איכא למיפרך מה להוא שכן אמו בסקילה תאמר בהיא שאמה בשרפה

### Part 13
ועוד מה הוא חלקת בו בין בתו לכלתו אף היא תחלוק בה בין בתה לכלתה ולמאן דאמר נמי שרפה חמורה מהאי קושיא לא נידונין

### Part 14
בתו מאנוסתו מנין האמר אביי קל וחומר על בת בתו ענוש על בתו לא כל שכן

### Part 15
וכי עונשין מן הדין גלויי מילתא בעלמא הוא

### Part 16
רבא אמר אמר לי רבי יצחק בר אבדימי אתיא הנה הנה אתיא זמה זמה

### Part 17
תני אבוה דרבי אבין לפי שלא למדנו לבתו מאנוסתו הוצרך הכתוב לומר ׳ובת איש כהן׳

### Part 18
אי מה בת כהן היא בשרפה ואין בועלה בשרפה אף בתו מאנוסתו היא בשרפה ואין בועלה בשרפה

### Part 19
אמר אביי אמר קרא את אביה היא מחללת מי שמחללת את אביה יצתה זו שאביה מחללה

### Part 20
רבא אמר בשלמא התם אפיקתיה מדינא דבת כהן ואוקימתה אדינא דבת ישראל הכא אדינא דמאן מוקמת ליה אדינא דפנוייה מוקמת ליה

### Part 21
אזהרה לבתו מאנוסתו מניין בשלמא לאביי ורבא מהיכא דנפקא להו עונש מהתם נפקא להו אזהרה

### Part 22
אלא לדתני אבוה דרבי אבין מאי אמר רבי אילעא אמר קרא אל תחלל את בתך להזנותה

### Part 23
מתקיף לה רבי יעקב אחוה דרב אחא בר יעקב האי אל תחלל את בתך להזנותה להכי הוא דאתא האי מיבעי ליה לכדתניא ׳אל תחלל את בתך להזנותה׳ יכול בכהן המשיא את בתו ללוי וישראל הכתוב מדבר תלמוד לומר ׳להזנותה׳ בחילול שבזנות הכתוב מדבר במוסר את בתו שלא לשם אישות

### Part 24
אם כן לימא קרא אל תחל מאי אל תחלל שמע מינה תרתי ואביי ורבא האי אל תחלל את בתך להזנותה מאי עבדי ליה אמר רבי מני זה המשיא את בתו לזקן

### Part 25
כדתניא ׳אל תחלל את בתך להזנותה׳ רבי אליעזר אומר זה המשיא את בתו לזקן רבי עקיבא אומר זה המשהא בתו בוגרת

### Part 26
אמר רב כהנא משום רבי עקיבא אין לך עני בישראל אלא רשע ערום והמשהא בתו בוגרת אטו המשהא בתו בוגרת לאו רשע ערום הוא

### Part 27
אמר אביי

>Credit : William Davidson Edition
>License : CC-BY-NC