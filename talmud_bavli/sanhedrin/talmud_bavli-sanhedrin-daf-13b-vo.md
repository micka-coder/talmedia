
### Part 1
איכא בינייהו יום תקופה מתחיל ויום תקופה גומר ולא מסיימי

### Part 2
אחרים אומרים מיעוטו וכמה מיעוטו ארבעה עשר יום מאי קסברי אי קסברי יום תקופה גומר וכוליה חג בעינן האיכא אמר רב שמואל בר רב יצחק אחרים בתקופת ניסן קיימי דכתיב שמור את חדש האביב שמור אביב של תקופה שיהא בחדש ניסן

### Part 3
וליעבריה לאדר אמר רב אחא בר יעקב תנא מלמעלה למטה קחשיב והכי קאמר עד מיעוטו מעברין וכמה מיעוטו ארבעה עשר יום

### Part 4
רבינא אמר לעולם אחרים בתשרי קיימי וקסברי אחרים כוליה חג בעינן ויום טוב ראשון יום טוב ראשון חג האסיף כתיב חג הבא בזמן אסיפה

### Part 5
סמיכת זקנים תנו רבנן ׳וסמכו זקני׳ יכול זקני השוק תלמוד לומר ׳עדה׳

### Part 6
אי ׳עדה׳ יכול קטני עדה תלמוד לומר ׳העדה׳ מיוחדין שבעדה וכמה הן ׳וסמכו׳ שנים ׳זקני׳ שנים ואין בית דין שקול מוסיפין עליהם עוד אחד הרי כאן חמשה דברי רבי יהודה רבי שמעון אומר ׳זקני׳ שנים ואין בית דין שקול מוסיפין עליהן עוד אחד הרי כאן שלשה

### Part 7
ורבי שמעון הכתיב וסמכו ההוא מיבעי ליה לגופיה ורבי יהודה לגופיה לא צריך דאם כן דלא אתי וסמכו לדרשה ליכתוב זקני העדה ידיהם על ראש הפר

### Part 8
ורבי שמעון אי כתיב הכי הוה אמינא מאי על בסמוך ורבי יהודה גמר ראש ראש מעולה ורבי שמעון לא גמר ראש ראש מעולה

### Part 9
תנא סמיכה וסמיכת זקנים בשלשה מאי סמיכה ומאי סמיכת זקנים אמר רבי יוחנן מיסמך סבי

### Part 10
אמר ליה אביי לרב יוסף מיסמך סבי בשלשה מנלן אילימא מדכתיב ויסמך את ידיו עליו אי הכי תסגי בחד וכי תימא משה במקום שבעים וחד קאי אי הכי ליבעי שבעים וחד קשיא

### Part 11
אמר ליה רב אחא בריה דרבא לרב אשי בידא ממש סמכין ליה אמר ליה סמכין ליה בשמא קרי ליה רבי ויהבי ליה רשותא למידן דיני קנסות

### Part 12
וחד לא סמיך והא אמר רב יהודה אמר רב ברם זכור אותו האיש לטוב ורבי יהודה בן בבא שמו שאילמלא הוא נשתכחו דיני קנסות מישראל נשתכחו נגרוסינהו אלא

>Credit : William Davidson Edition
>License : CC-BY-NC