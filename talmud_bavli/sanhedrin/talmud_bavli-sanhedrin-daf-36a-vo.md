
### Part 1
מה יום טוב שנדחה מפני קרבן יחיד אין רציחה דוחה אותו קרבן יחיד שהוא דוחה את יום טוב אינו דין שלא תהא רציחה דוחה אותו

### Part 2
הניחא למאן דאמר אין נדרים ונדבות קריבין ביום טוב אלא למאן דאמר נדרים ונדבות קריבין ביום טוב מאי איכא למימר

### Part 3
אלא אמר רבא לא מיבעיא למאן דאמר נדרים ונדבות קריבין ביום טוב דהא לא מתקיים מעם מזבחי כלל

### Part 4
אלא אפילו למאן דאמר נדרים ונדבות אין קריבין ביום טוב הכתיב מעם מזבחי מזבחי המיוחד לי ומאי נינהו תמיד ואמר רחמנא מעם מזבחי תקחנו למות

### Part 5
דיני ממונות הטמאות והטהרות כו׳ אמר רב אנא הואי במנינא דבי רבי ומינאי דידי הוו מתחלי ברישא והא אנן מתחילין מן הגדול תנן

### Part 6
אמר רבה בריה דרבא ואיתימא רבי הלל בריה דרבי וולס שאני מניינא דבי רבי דכולהו מנינייהו מן הצד הוו מתחלי

### Part 7
ואמר רבה בריה דרבא ואיתימא רבי הלל בריה דרבי וולס מימות משה ועד רבי לא מצינו תורה וגדולה במקום אחד

### Part 8
ולא הא הוה יהושע הוה אלעזר והא הוה פנחס הוו זקנים

### Part 9
והא הוה שאול הוה שמואל והא נח נפשיה כולהו שניה קאמרינן

### Part 10
והא הוה דוד הוה עירא היאירי והא נח נפשיה כולהו שניה קאמרינן

### Part 11
והא הוה שלמה הוה שמעי בן גרא והא קטליה כוליה שניה קאמרינן

### Part 12
הא הוה חזקיה הוה שבנא והא איקטיל כולהו שניה קאמרינן והא הוה עזרא הוה נחמיה בן חכליה

### Part 13
אמר רב אדא בר אהבה אף אני אומר מימות רבי עד רב אשי לא מצינו תורה וגדולה במקום אחד ולא והא הוה הונא בר נתן הונא בר נתן מיכף הוה כייף ליה לרב אשי

### Part 14
דיני נפשות מתחילין מן הצד מנא הני מילי אמר רב אחא בר פפא אמר קרא לא תענה על רב לא תענה על רב

### Part 15
רבה בר בר חנה אמר רבי יוחנן מהכא ויאמר דוד לאנשיו חגרו איש [את] חרבו ויחגרו איש [את] חרבו ויחגר גם דוד את חרבו

### Part 16
אמר רב שונה אדם לתלמידו ודן עמו בדיני נפשות מיתיבי הטהרות והטמאות האב ובנו הרב ותלמידו מונין להם שנים דיני ממונות ודיני נפשות ודיני מכות קידוש החדש ועיבור שנה אב ובנו הרב ותלמידו אין מונין להן אלא אחד

>Credit : William Davidson Edition
>License : CC-BY-NC