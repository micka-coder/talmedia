
### Part 1
ורבי שמעון האמר כל מלאכה שאינה צריכה לגופה פטור עליה

### Part 2
בעו מיניה מרב ששת בן מהו שיעשה שליח לאביו להכותו ולקללו

### Part 3
אמר להו ואחר מי התירו אלא כבוד שמים עדיף הכא נמי כבוד שמים עדיף

### Part 4
מיתיבי ומה מי שמצוה להכותו מצוה שלא להכותו מי שאינו מצוה להכותו אינו דין שמצוה שלא להכותו

### Part 5
מאי לאו אידי ואידי במקום מצוה הא בבנו הא באחר

### Part 6
לא אידי ואידי לא שנא בנו ולא שנא אחר ולא קשיא כאן במקום מצוה כאן שלא במקום מצוה

### Part 7
והכי קתני ומה במקום מצוה שמצוה להכותו מצוה שלא להכותו שלא במקום מצוה שאינו מצוה להכותו אינו דין שמצוה שלא להכותו

### Part 8
תא שמע היוצא ליהרג ובא בנו והכהו וקיללו חייב בא אחר והכהו וקיללו פטור והוינן בה מאי שנא בנו ומאי שנא אחר ואמר רב חסדא במסרבין בו לצאת ואינו יוצא

### Part 9
רב ששת מוקי לה בשאין מסרבין בו לצאת

### Part 10
אי הכי אחר נמי אחר גברא קטילא הוא

### Part 11
והאמר רב ששת ביישו ישן ומת חייב הכא במאי עסקינן בשהכהו הכאה שאין בה שוה פרוטה

### Part 12
והאמר רבי אמי אמר רבי יוחנן הכהו הכאה שאין בה שוה פרוטה לוקה מאי פטור דקאמר פטור מממון

### Part 13
מכלל דבנו חייב בממון אלא בדינו הכא נמי בדינו

### Part 14
אלא אחר היינו טעמא דפטור דאמר קרא ונשיא בעמך לא תאר בעושה מעשה עמך

### Part 15
התינח קללה הכאה מנלן דמקשינן הכאה לקללה

### Part 16
אי הכי בנו נמי כדאמר רב פינחס בשעשה תשובה הכי נמי בשעשה תשובה

### Part 17
אי הכי אחר נמי אמר רב מרי בעמך במקוים שבעמך

### Part 18
אי הכי בנו נמי

>Credit : William Davidson Edition
>License : CC-BY-NC