
### Part 1
הבא על הבהמה בין כדרכה בין שלא כדרכה והאשה המביאה את הבהמה עליה בין כדרכה בין שלא כדרכה חייב

### Part 2
דרש רב נחמן בר רב חסדא באשה שני משכבות ובבהמה משכב אחד

### Part 3
מתקיף לה רב פפא אדרבה אשה דאורחה היא אמשכב מיחייב אמידעם אחרינא לא מיחייב בהמה דלאו אורחא היא לחייב עלה על כל נקב ונקב

### Part 4
תניא (דלא כתרוייהו) זכר בן תשע שנים ויום אחד הבא על הבהמה בין כדרכה בין שלא כדרכה והאשה המביאה את הבהמה עליה בין כדרכה בין שלא כדרכה חייב

### Part 5
אמר ליה רבינא לרבא המערה בזכור מהו

### Part 6
המערה בזכור משכבי אשה כתיב ביה אלא המערה בבהמה מהו

### Part 7
אמר ליה אם אינו ענין להעראה דכתיבא גבי אחות אביו ואחות אמו דלא צריכא דהא איתקש להעראה דנדה תניהו ענין להעראה דבהמה

### Part 8
מכדי בהמה מחייבי מיתות בית דין היא למה לי דכתיב להעראה דידה גבי חייבי כריתות לכתביה גבי חייבי מיתות בית דין וליגמור חייבי מיתות בית דין מחייבי מיתות בית דין

### Part 9
הואיל וכוליה קרא לדרשא הוא דאתי כתיבא נמי מילתא דדרשא

### Part 10
בעא מיניה רב אחדבוי בר אמי מרב ששת המערה בעצמו מהו אמר ליה קבסתן

### Part 11
אמר רב אשי מאי תיבעי לך בקושי לא משכחת לה כי משכחת לה במשמש מת למאן דאמר משמש מת בעריות פטור הכא פטור ולמאן דאמר חייב הכא מיחייב תרתי מיחייב אשוכב ומיחייב אנשכב

### Part 12
בעו מיניה מרב ששת נכרי הבא על הבהמה מהו תקלה וקלון בעינן והכא תקלה איכא קלון ליכא או דילמא תקלה אף על פי שאין קלון

### Part 13
אמר רב ששת תניתוה מה אילנות שאין אוכלין ואין שותין ואין מריחין אמרה תורה השחת שרוף וכלה הואיל ובא לאדם תקלה על ידן המתעה את חבירו מדרכי חיים לדרכי מיתה על אחת כמה וכמה

### Part 14
אלא מעתה נכרי המשתחוה לבהמתו תיתסר ומקטלא מי איכא מידי דלישראל לא אסר ולנכרי אסר

### Part 15
ישראל גופיה ליתסר מידי דהוה ארביעה אמר אביי זה קלונו מרובה וזה קלונו מועט

### Part 16
והרי אילנות דאין קלונן מרובה ואמרה תורה השחת שרוף וכלה בבעלי חיים קאמרינן דחס רחמנא עלייהו

### Part 17
רבא אמר אמרה תורה בהמה נהנית מעבירה תיהרג

### Part 18
והרי אילנות דאין נהנין מעבירה ואמרה תורה השחת שרוף וכלה בבעלי חיים קאמרינן דחס רחמנא עלייהו

### Part 19
תא שמע דבר אחר שלא תהא בהמה עוברת בשוק ויאמרו זו היא שנסקל פלוני על ידה מאי לאו

>Credit : William Davidson Edition
>License : CC-BY-NC