
### Part 1
האומר ערך כלי זה עלי נותן דמיו מאי טעמא אדם יודע שאין ערך לכלי וגמר ואמר לשום דמים משום הכי נותן דמיו האי ערכין המטלטלין ערכין של מטלטלין מבעיא ליה תני ערכין של מטלטלין

### Part 2
רב חסדא אמר אבימי במתפיס מטלטלין לערכין האי ערכין המטלטלין מטלטלין של ערכין מיבעי ליה תני מטלטלין של ערכין

### Part 3
רבי אבהו אמר באומר ערכי עלי בא כהן לגבות ממנו מטלטלין בשלשה קרקעות בעשרה אמר ליה רב אחא מדיפתי לרבינא בשלמא לאפוקי מהקדש בעינן שלשה אלא לעיולי להקדש שלשה למה לי

### Part 4
אמר ליה סברא הוא מה לי עיולי מה לי אפוקי אפוקי מאי טעמא דילמא טעי עיולי נמי דילמא טעי

### Part 5
רבי יהודה אומר כו׳ אמר ליה רב פפא לאביי בשלמא לרבי יהודה היינו דכתיב כהן אלא לרבנן כהן למה להו קשיא

### Part 6
הקרקעות תשעה וכהן מנהני מילי אמר שמואל עשרה כהנים כתובין בפרשה חד לגופיה הנך הוי מיעוט אחר מיעוט ואין מיעוט אחר מיעוט אלא לרבות דאפילו תשעה ישראל ואחד כהן

### Part 7
מתקיף לה רב הונא בריה דרב נתן אימא חמשה כהנים וחמשה ישראלים קשיא

### Part 8
ואדם כיוצא בהן אדם מי קדוש אמר רבי אבהו באומר דמי עלי דתניא האומר ׳דמי עלי׳ שמין אותו כעבד הנמכר בשוק ועבד אתקש לקרקעות

### Part 9
בעי רבי אבין שער העומד ליגזוז בכמה כגזוז דמי ובשלשה או כמחובר דמי ובעשרה

### Part 10
תא שמע המקדיש את עבדו אין מועלין בו רבן שמעון בן גמליאל אומר מועלין בשערו וקיימא לן דבשערו העומד ליגזוז פליגי שמע מינה

### Part 11
נימא הני תנאי כהני תנאי דתנן רבי מאיר אומר יש דברים שהן כקרקע ואינן כקרקע ואין חכמים מודים לו כיצד ׳עשר גפנים טעונות מסרתי לך׳ והלה אומר ׳אינן אלא חמש׳ רבי מאיר מחייב וחכמים אומרים כל המחובר לקרקע הרי הוא כקרקע

### Part 12
ואמר רבי יוסי בר חנינא בענבים העומדות ליבצר עסקינן מר סבר כבצורות דמיין ומר סבר לאו כבצורות דמיין לא אפילו תימא רבי מאיר עד כאן לא קאמר רבי מאיר התם כל כמה דשבקה להו מיכחש כחשי אבל שערו כל כמה דשבקה להו אשבוחי משבח

### Part 13
דיני נפשות כו׳ קא פסיק ותני לא שנא רובע זכר ולא שנא רובע נקבה בשלמא רובע נקבה דכתיב והרגת את האשה ואת הבהמה אלא רובע זכר מנא לן

### Part 14
דכתיב כל שכב עם בהמה מות יומת אם אינו ענין לשוכב תניהו ענין לנשכב ואפקיה רחמנא בלשון שוכב לאקושי נשכב לשוכב מה שוכב הוא ובהמתו בעשרים ושלשה אף נשכב הוא ובהמתו בעשרים ושלשה

### Part 15
שור הנסקל בעשרים ושלשה שנאמר ׳השור יסקל וגם בעליו יומת׳ כמיתת הבעלים כך מיתת השור אמר ליה אביי לרבא ממאי דהאי וגם בעליו יומת לכמיתת בעלים כך מיתת השור הוא דאתא

>Credit : William Davidson Edition
>License : CC-BY-NC