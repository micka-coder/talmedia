
### Part 1
מתני׳ אלו הן הנחנקין המכה אביו ואמו וגונב נפש מישראל וזקן ממרא על פי בית דין ונביא השקר והמתנבא בשם עבודה זרה והבא על אשת איש וזוממי בת כהן ובועלה

### Part 2
גמ׳ מכה אביו ואמו מנלן דכתיב ומכה אביו ואמו מות יומת וכל מיתה האמורה בתורה סתם אינה אלא חנק

### Part 3
אימא עד דקטיל ליה מיקטל סלקא דעתך קטל חד בסייף ואביו בחנק

### Part 4
הניחא למאן דאמר חנק קל אלא למאן דאמר חנק חמור מאי איכא למימר

### Part 5
אלא מדכתיב מכה איש ומת מות יומת וכתיב או באיבה הכהו בידו וימת שמע מינה כל היכא דאיכא הכאה סתם לאו מיתה הוא

### Part 6
ואיצטריך למיכתב מכה איש ואיצטריך למכתב כל מכה נפש דאי כתב רחמנא מכה איש ומת הוה אמינא איש דבר מצוה אין קטן לא כתב רחמנא כל מכה נפש ואי כתב רחמנא כל מכה נפש הוה אמינא אפילו נפלים אפילו בן שמונה צריכי

### Part 7
ואימא אף על גב דלא עביד ביה חבורה אלמה תנן המכה אביו ואמו אינו חייב עד שיעשה בהן חבורה

### Part 8
אמר קרא מכה אדם ומכה בהמה מה מכה בהמה עד דעביד בה חבורה דכתיב בה נפש אף מכה אדם עד דעביד חבורה

### Part 9
מתקיף לה רב ירמיה אלא מעתה הכחישה באבנים הכי נמי דלא מיחייב אלא אם אינו ענין לנפש בהמה דהא אי נמי הכחישה באבנים חייב תניהו ענין לנפש אדם

### Part 10
אלא הקישא למה לי לכדתניא דבי חזקיה

### Part 11
הניחא למאן דאית ליה תנא דבי חזקיה אלא למאן דלית ליה תנא דבי חזקיה היקישא למה לי

### Part 12
מה מכה בהמה לרפואה פטור אף מכה אדם לרפואה פטור

### Part 13
דאיבעיא להו בן מהו שיקיז דם לאביו רב מתנא אמר ואהבת לרעך כמוך רב דימי בר חיננא אמר מכה אדם ומכה בהמה מה מכה בהמה לרפואה פטור אף מכה אדם לרפואה פטור

### Part 14
רב לא שביק לבריה למישקל ליה סילוא מר בריה דרבינא לא שביק לבריה למיפתח ליה כוותא דילמא חביל והוה ליה שגגת איסור

### Part 15
אי הכי אחר נמי אחר שיגגת לאו בנו שגגת חנק

### Part 16
והדתנן מחט של יד ליטול בה את הקוץ ליחוש דילמא חביל והויא לה שגגת סקילה

### Part 17
התם מקלקל הוא

### Part 18
הניחא למאן דאמר מקלקל פטור אלא למאן דאמר חייב מאי איכא למימר

### Part 19
מאן שמעת ליה דאמר מקלקל בחבורה חייב רבי שמעון היא

>Credit : William Davidson Edition
>License : CC-BY-NC