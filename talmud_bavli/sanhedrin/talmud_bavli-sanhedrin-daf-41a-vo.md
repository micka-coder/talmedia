
### Part 1
תנהו ענין למלקות

### Part 2
דבי חזקיה תנא ׳וכי יזד איש על רעהו להרגו בערמה׳ שהתרו בו ועדיין הוא מזיד

### Part 3
דבי רבי ישמעאל תנא ׳המצאים אתו מקשש עצים׳ שהתרו בו ועדיין הוא מקושש

### Part 4
דבי רבי תנא ׳על דבר אשר ענה׳ על עסקי דיבור

### Part 5
וצריכא דאי כתב רחמנא אחתו הוה אמינא חייבי מלקות אין חייבי מיתות לא כתב רחמנא כי יזד

### Part 6
ואי כתב רחמנא וכי יזד הוה אמינא הני מילי סייף דקיל אבל סקילה דחמורה אימא לא צריכא

### Part 7
ותרתי בנסקלין למה לי לרבי שמעון לאתויי נשרפין

### Part 8
לרבנן מילתא דאתיא בקל וחומר טרח וכתב לה קרא ולכתוב רחמנא בנסקלין וליתו הנך וליגמרו מיניה הכא נמי מילתא דאתיא בקל וחומר טרח וכתב לה קרא

### Part 9
התיר עצמו למיתה מנא לן אמר רבא ואיתימא חזקיה אמר קרא יומת המת עד שיתיר עצמו למיתה

### Part 10
אמר רב חנן עדי נערה המאורסה שהוזמו אין נהרגין מתוך שיכולים לומר לאוסרה על בעלה באנו

### Part 11
והא אתרו בה דלא אתרו בה ואי לא אתרו בה היכי מיקטלא

### Part 12
באשה חבירה ואליבא דרבי יוסי ברבי יהודה דתניא רבי יוסי ברבי יהודה אומר חבר אין צריך התראה לפי שלא נתנה התראה אלא להבחין בין שוגג למזיד

### Part 13
וכיון דאינהו לא מיקטלי איהי היכי מיקטלא הויא לה עדות שאי אתה יכול להזימה וכל עדות שאי אתה יכול להזימה לא שמה עדות

### Part 14
הכי נמי קאמר מתוך שאין נהרגין שיכולין לומר לאוסרה על בעלה באנו אף היא אינה נהרגת דהויא לה עדות שאי אתה יכול להזימה

### Part 15
אלא באשה חבירה דקיימא לן דמיקטלא אליבא דרבי יוסי ברבי יהודה היכי משכחת לה כשזינתה וחזרה וזינתה

### Part 16
והא יכולין לומר לאוסרה על בועלה שני באנו שזינתה מבועל ראשון אי נמי שזינתה מקרוביה

### Part 17
מאי שנא נערה מאורסה דנקט אפילו נשואה נמי אין אלא אפילו האי דלא יתבא תותיה יכולין לומר לאוסרה על בעלה באנו

### Part 18
אמר רב חסדא אחד אומר בסייף הרגו ואחד אומר בארירן הרגו אין זה נכון אחד אומר כליו שחורין ואחד אומר כליו לבנים הרי זה נכון

### Part 19
מיתיבי ׳נכון׳ שיהא נכון אחד אומר ׳בסייף הרגו׳ ואחד אומר ׳בארירן הרגו׳ אחד אומר ׳כליו שחורין׳ ואחד אומר ׳כליו לבנים׳ אין זה ׳נכון׳ תרגמה רב חסדא בסודר שחנקו בו דהיינו סייף וארירן

### Part 20
תא שמע אחד אומר ׳סנדליו שחורין׳ ואחד אומר ׳סנדליו לבנים׳ אין זה ׳נכון׳ התם נמי כגון שבעט בו בסנדלו והרגו

### Part 21
תא שמע מעשה ובדק בן זכאי בעוקצי תאנה אמר רמי בר חמא כגון שעקץ תאנה בשבת דעלה קא מיקטיל

### Part 22
והא תניא אמרו לו ׳תחת תאנה הרגו׳ אלא אמר רמי בר חמא כגון ששפדו בייחור של תאנה

### Part 23
תא שמע אמר להן ׳תאנה זו עוקציה דקין עוקציה גסין תאנים שחורות תאנים לבנות׳ אלא אמר רב יוסף מבן זכאי לותיב איניש שאני בן זכאי דבדיקות כחקירות משוי ליה

### Part 24
מאן בן זכאי אילימא רבי יוחנן בן זכאי מי הוה בסנהדרי והתניא כל שנותיו של רבי יוחנן בן זכאי מאה ועשרים שנה ארבעים שנה עסק בפרקמטיא ארבעים שנה למד ארבעים שנה לימד

### Part 25
ותניא ארבעים שנה קודם חורבן הבית גלתה סנהדרין וישבה לה בחנות ואמר רבי יצחק בר אבודימי לומר שלא דנו דיני קנסות דיני קנסות סלקא דעתך אלא שלא דנו דיני נפשות

### Part 26
ותנן משחרב בית המקדש התקין רבן יוחנן בן זכאי

### Part 27
אלא בן זכאי דעלמא הכי נמי מסתברא דאי סלקא דעתך רבן יוחנן בן זכאי קרי ליה רבי בן זכאי

### Part 28
והתניא מעשה ובדק רבן יוחנן בן זכאי בעוקצי תאנים אלא תלמיד היושב לפני רבו הוה ואמר מילתא ומסתבר להו טעמיה

>Credit : William Davidson Edition
>License : CC-BY-NC