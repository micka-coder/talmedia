
### Part 1
ואימא חדא חדא כדכתיבא דאם כן ליכתבינהו רחמנא בחדא כיון דכולהו בהדי הדדי כתיבא מהדדי ילפי וכיון דילפי מהדדי כמאן דכתיב בחדא דמי

### Part 2
והא לא דמיא להדדי סימן פלט סייף התראה

### Part 3
עיר הנדחת להנך תרתי לא דמיא שכן ממונן פלט עבודה זרה להנך תרתי לא דמיא שכן בסייף עדים זוממין להנך תרתי לא דמיא שכן צריכים התראה

### Part 4
בהיטב היטב ילפינן מהדדי וגזירה שוה מופנה דאי לא מופנה איכא למיפרך לאיי אפנויי מופני מדהוה ליה למיכתב ודרשו וחקרו ושני קרא בדיבוריה בהיטב שמע מינה לאפנויי

### Part 5
ואכתי מופנה מצד אחד הוא בשלמא הנך תרתי מופנה הוא משום דהוה ליה למכתב אלא עיר הנדחת מאי הוה ליה למכתב הא כתיבא כולהו

### Part 6
התם נמי אפנויי מופנה מדהוה ליה למכתב דרוש תדרש או חקור תחקר ושני קרא בדיבוריה בהיטב שמע מינה לאפנויי

### Part 7
ואתו נחנקין בקל וחומר מנסקלין ומנהרגין ואתו נשרפין בקל וחומר מנסקלין

### Part 8
הניחא לרבנן דאמרי סקילה חמורה אלא לרבי שמעון דאמר שריפה חמורה מאי איכא למימר

### Part 9
אלא אמר רב יהודה והנה אמת נכון והנה אמת נכון הא חד סרי שבע לשבע חקירות דל תלת לגזירה שוה פשא להו חדא

### Part 10
לרבי שמעון לאתויי נשרפין לרבנן מילתא דאתיא בקל וחומר טרח וכתב לה קרא

### Part 11
מגדף בה רבי אבהו אימא לאתויי שמנה חקירות ושמנה חקירות מי איכא אלמה לא והאיכא לאתויי בכמה בשעה ותניא נמי הכי היו בודקין אותו בשמנה חקירות

### Part 12
הניחא לאביי אליבא דרבי מאיר דאמר אין אדם טועה ולא כלום ולהך לישנא נמי דאמר אדם טועה משהו שפיר אלא לאביי אליבא דרבי יהודה דאמר אדם טועה חצי שעה ולרבא דאמר טעו אינשי טובא מאי איכא למימר

### Part 13
אלא לאתויי בכמה ביובל

### Part 14
היינו באיזה שבוע אלא לאתויי באיזה יובל ואידך כיון דאמר באיזה שבוע לא בעי באיזה יובל

### Part 15
רבי יוסי אומר תניא אמר להם רבי יוסי לחכמים לדבריכם מי שבא ואמר ׳אמש הרגו׳ אומר לו ׳באיזו שבוע באיזו שנה באיזו חדש בכמה בחדש׳

### Part 16
אמרו לו לדבריך מי שבא ואמר ׳עכשו הרגו׳ אומר לו ׳באיזה יום באיזה שעה באיזה מקום׳

### Part 17
אלא אף על גב דלא צריך רמינן עליה כדרבי שמעון בן אלעזר הכא נמי אף על גב דלא צריך רמינן עליה כדרבי שמעון בן אלעזר

### Part 18
ורבי יוסי אמש הרגו שכיח ברוב עדיות עכשיו הרגו לא שכיח ברוב עדיות

### Part 19
מכירים אתם אותו תנו רבנן מכירים אתם אותו נכרי הרג ישראל הרג התריתם בו קיבל עליו התראה התיר עצמו למיתה המית בתוך כדי דיבור

### Part 20
העובד עבודה זרה את מי עבד לפעור עבד למרקוליס עבד ובמה עבד בזיבוח בקיטור בניסוך בהשתחואה

### Part 21
אמר עולא מניין להתראה מן התורה שנאמר ואיש אשר יקח את אחתו בת אביו או בת אמו וראה את ערותה אטו בראיה תליא מילתא אלא עד שיראוהו טעמו של דבר אם אינו ענין לכרת

>Credit : William Davidson Edition
>License : CC-BY-NC