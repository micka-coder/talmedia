
### Part 1
משמשין ממשמשין גמרינן לאפוקי עגלה ערופה דהיא גופה קדושה

### Part 2
ואביי מאי טעמא לא גמר מעבודה זרה אמר לך מידי דאורחיה ממידי דאורחיה גמרינן לאפוקי עבודה זרה דלאו אורחא

### Part 3
(סימן כפה נפשיה דחציבא נכיסא דאומנא)

### Part 4
מיתיבי כפה שהוא טמא מדרס ונתנתו לספר טהור מן המדרס אבל טמא מגע מדרס אימא נתנתו וכרכתו

### Part 5
למה לי נתנתו וכרכתו כדרב חסדא דאמר רב חסדא האי סודרא דאזמניה למיצר ביה תפילין וצר ביה תפילין אסור למיצר ביה פשיטי אזמניה ולא צר ביה צר ביה ולא אזמניה שרי למיצר ביה פשיטי

### Part 6
ולאביי דאמר הזמנה מילתא היא אזמניה אף על גב דלא צר ביה צר ביה אי אזמניה אין אי לא אזמניה לא

### Part 7
תא שמע נפש שבנאו לשם חי מותר בהנאה הוסיף בו דימוס אחד לשם מת אסור בהנאה הכא במאי עסקינן דרמא ביה מת

### Part 8
אי הכי מאי איריא הוסיף כי לא הוסיף נמי לא צריכא אף על גב דפנייה

### Part 9
אמר רפרם בר פפא אמר רב חסדא אם היה מכירו חולצו ומותר

### Part 10
תא שמע החוצב קבר לאביו והלך וקברו בקבר אחר הרי זה לא יקבר בו עולמית התם משום כבוד אביו

### Part 11
הכי נמי מסתברא דקתני סיפא רבן שמעון בן גמליאל אומר אף החוצב אבנים לאביו והלך וקברו במקום אחר הרי זה לא יקבר בהן עולמית

### Part 12
אי אמרת בשלמא משום כבוד אביו שפיר אלא אי אמרת משום הזמנה טווי לאריגה מי איכא למאן דאמר

### Part 13
תא שמע קבר חדש מותר בהנאה הטיל בו נפל אסור בהנאה הטיל אין לא הטיל לא

### Part 14
הוא הדין דאף על גב דלא הטיל ולאפוקי מדרבן שמעון בן גמליאל דאמר אין לנפלים תפיסת הקבר קא משמע לן

### Part 15
תא שמע מותר המתים למתים מותר המת ליורשיו הכא במאי עסקינן שגבו מחיים

### Part 16
הא לא תני הכי דתנן מותר המתים למתים מותר המת ליורשיו ותני עלה כיצד גבו למתים סתם זהו מותר המתים למתים גבו למת זה זהו מותר המת ליורשיו

### Part 17
וליטעמיך אימא סיפא רבי מאיר אומר לא יגע בהן עד שיבא אליהו רבי נתן אומר יעשנו דימוס על קברו או זילוף לפני מטתו

### Part 18
אלא אביי מתרץ לטעמיה ורבא מתרץ לטעמיה אביי מתרץ לטעמיה דכולי עלמא הזמנה מילתא היא תנא קמא סבר דחזי ליה תפיס דלא חזי ליה לא תפיס

### Part 19
ורבי מאיר מספקא ליה אי תפיס אי לא תפיס הלכך לא יגע בהן עד שיבא אליהו ורבי נתן פשיטא ליה דודאי תפיס הלכך יעשה דימוס על קברו

### Part 20
ורבא מתרץ לטעמיה לכולי עלמא הזמנה לאו מילתא היא תנא קמא סבר כי בזו ליה אחולי מחיל זילותיה גבי יורשין

### Part 21
ורבי מאיר מספקא ליה אי מחיל אי לא מחיל הלכך לא יגע בהן כו׳ ורבי נתן פשיטא ליה דלא מחיל הלכך יעשה דימוס על קברו או זילוף לפני מטתו

### Part 22
תא שמע היו אביו ואמו מזרקין בו כלים מצוה על האחרים להצילן

>Credit : William Davidson Edition
>License : CC-BY-NC