
### Part 1
ההורג כהן גדול או כהן גדול שהרג את הנפש אינו יוצא משם לעולם אימא לא ליגלי קא משמע לן ואימא הכי נמי אמר קרא לנוס שמה כל רצח אפילו כהן גדול במשמע

### Part 2
עובר על עשה ועל לא תעשה לא סגי דלא עבר הכי קאמר אם עבר על עשה ועל לא תעשה הרי הוא כהדיוט לכל דבריו

### Part 3
פשיטא סלקא דעתך אמינא הואיל ותנן אין דנין לא את השבט ולא את נביא השקר ולא את כהן גדול אלא על פי בית דין של שבעים ואחד ואמר רב אדא בר אהבה כל הדבר הגדל יביאו אליך דבריו של גדול אימא כל דבריו של גדול קא משמע לן

### Part 4
ואימא הכי נמי מי כתיב דברי גדול הדבר הגדל כתיב דבר גדול ממש

### Part 5
מעיד ומעידין אותו מעיד והתניא ׳והתעלמת׳ פעמים שאתה מתעלם ופעמים שאי אתה מתעלם הא כיצד

### Part 6
כהן והוא בבית הקברות זקן ואינה לפי כבודו או שהיתה מלאכה שלו מרובה משל חבירו לכך נאמר ׳והתעלמת׳

### Part 7
אמר רב יוסף מעיד למלך והתנן לא דן ולא דנין אותו לא מעיד ולא מעידין אותו אלא אמר רבי זירא מעיד לבן מלך בן מלך הדיוט הוא

### Part 8
אלא מעיד בפני המלך והא אין מושיבין מלך בסנהדרין משום יקרא דכהן גדול אתא ויתיב מקבלי ניהליה לסהדותיה קאי הוא ואזיל ומעיינינא ליה אנן בדיניה

### Part 9
גופא אין מושיבין מלך בסנהדרין ולא מלך וכהן גדול בעיבור שנה מלך בסנהדרין דכתיב לא תענה על רב לא תענה על רב

### Part 10
לא מלך וכהן גדול בעיבור שנה מלך משום אפסניא כהן גדול משום צינה

### Part 11
אמר רב פפא שמע מינה שתא בתר ירחא אזיל איני והא הנך שלשה רועי בקר דהוו קיימי ושמעינהו רבנן דקאמרי

### Part 12
חד אמר אם בכיר ולקיש כחדא יינץ דין הוא אדר ואם לאו לית דין אדר וחד אמר אם תור בצפר בתלג ימות ובטיהרא בטול תאינה ידמוך ישלח משכיה דין הוא אדר ואם לאו לית דין אדר וחד אמר אם קידום תקיף לחדא יהא יפח בלועך נפיק לקיבליה דין הוא אדר ואם לאו לית דין אדר ועברוה רבנן לההיא שתא

### Part 13
ותסברא רבנן ארעוותא סמוך אלא רבנן אחושבנייהו סמוך ורועי בקר איסתיועי הוא דאיסתייעא מילתייהו

### Part 14
חולץ וחולצין כו׳ קא פסיק ותני לא שנא מן האירוסין ולא שנא מן הנישואין בשלמא מן הנישואין הוי עשה ולא תעשה

>Credit : William Davidson Edition
>License : CC-BY-NC