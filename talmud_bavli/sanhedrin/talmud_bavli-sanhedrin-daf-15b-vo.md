
### Part 1
אימא לקטלא הוא דאתא אם כן ליכתוב וגם בעליו ולישתוק

### Part 2
אי כתב רחמנא הכי הוה אמינא בסקילה בסקילה סלקא דעתך קטל איהו בסייף ממונו בסקילה

### Part 3
ודילמא האי דכתב רחמנא יומת לאקולי עילויה לאפוקי מסייף לחנק הניחא למאן דאמר חנק חמור אלא למאן דאמר חנק קיל מאי איכא למימר

### Part 4
לא סלקא דעתך דכתיב אם כפר יושת עליו ואי סלקא דעתך בר קטלא הוא והכתיב לא תקחו כפר לנפש רצח

### Part 5
אדרבה משום היא גופה קטל איהו לא תיסגי ליה בממונא אלא בקטלא קטל שורו ליפרוק נפשיה בממונא אלא אמר חזקיה וכן תנא דבי חזקיה אמר קרא ׳מות יומת המכה רצח הוא׳ על רציחתו אתה הורגו ואי אתה הורגו על רציחת שורו

### Part 6
איבעיא להו שור סיני בכמה מי גמר שעה מדורות או לא תא שמע דתני רמי בר יחזקאל ׳אם בהמה אם איש לא יחיה׳ מה איש בעשרים ושלשה אף בהמה בעשרים ושלשה

### Part 7
הארי והזאב כו׳ אמר ריש לקיש והוא שהמיתו אבל לא המיתו לא אלמא קסבר יש להן תרבות ויש להן בעלים רבי יוחנן אמר אף על פי שלא המיתו אלמא קסבר אין להם תרבות ואין להם בעלים

### Part 8
תנן רבי אליעזר אומר כל הקודם להורגן זכה בשלמא לרבי יוחנן למאי זכה זכה לעורן אלא לריש לקיש למאי זכה כיון שהמיתו שוינהו רבנן כמאן דגמר דינייהו ואיסורי הנאה נינהו

### Part 9
מאי זכה זכה לשמים תניא כוותיה דריש לקיש אחד שור שהמית ואחד בהמה וחיה שהמיתו בעשרים ושלשה רבי אליעזר אומר שור שהמית בעשרים ושלשה ושאר בהמה וחיה שהמיתו כל הקודם להורגן זכה בהן לשמים

### Part 10
רבי עקיבא אומר וכו׳ רבי עקיבא היינו תנא קמא איכא בינייהו נחש

### Part 11
אין דנין כו׳ האי שבט דחטא במאי אילימא שבט שחלל את השבת אימר דפליג רחמנא בין יחידים למרובין לענין עבודת כוכבים בשאר מצות מי פליג אלא בשבט שהודח

### Part 12
למימרא דבדינא דרבים דיינינן ליה כמאן לא כרבי יאשיה ולא כרבי יונתן דתניא עד כמה עושין עיר הנדחת מעשרה ועד מאה דברי רבי יאשיה רבי יונתן אומר ממאה ועד רובו של שבט

### Part 13
ואפילו רבי יונתן לא קאמר אלא רובו אבל כולו לא אמר רב מתנה הכא

>Credit : William Davidson Edition
>License : CC-BY-NC