
### Part 1
ואין מחזירין לחובה מחזירין לזכות זכות גרידתא ואין מחזירין לחובה לזכות שהיא חובה

### Part 2
חובתיה דמאן הא לא קשיא חובתיה דגואל הדם משום חובתיה דגואל הדם קטלינן ליה להאי ועוד מאי בין בין קשיא

### Part 3
רבינא אמר כגון שהיה לו בידו משכון ונטלו ממנו

### Part 4
טימא את הטהור דאגעי ביה שרץ טיהר את הטמא שעירבן בין פירותיו

### Part 5
דיני נפשות כו׳ תנו רבנן מניין ליוצא מבית דין חייב ואמר אחד ׳יש לי ללמד עליו זכות׳ מניין שמחזירין אותו תלמוד לומר ׳נקי אל תהרג׳

### Part 6
ומניין ליוצא מבית דין זכאי ואמר אחד ׳יש לי ללמד עליו חובה׳ מניין שאין מחזירין אותו תלמוד לומר ׳צדיק אל תהרג׳

### Part 7
אמר רב שימי בר אשי וחילופא למסית דכתיב לא תחמל ולא תכסה עליו רב כהנא מתני מכי הרג תהרגנו

### Part 8
בעא מניה רבי זירא מרב ששת חייבי גליות מניין אתיא רצח רצח

### Part 9
חייבי מלקיות מניין אתיא רשע רשע

### Part 10
תניא נמי הכי חייבי גליות מניין אתיא ׳רצח׳ ׳רצח׳ חייבי מלקות מניין אתיא ׳רשע׳ ׳רשע׳

### Part 11
ואין מחזירין לחובה אמר רבי חייא בר אבא אמר רבי יוחנן והוא שטעה בדבר שאין הצדוקין מודין בו אבל טעה בדבר שהצדוקין מודין בו זיל קרי בי רב הוא

### Part 12
בעא מיניה רבי חייא בר אבא מרבי יוחנן טעה בנואף ונואפת מהו אמר ליה אדמוקדך יקיד זיל קוץ קרך וצלי איתמר נמי אמר רבי אמי אמר רבי יוחנן טעה בנואף חוזר

### Part 13
אלא היכי דמי אין חוזרין אמר רבי אבהו אמר רבי יוחנן כגון שטעה שלא כדרכה

### Part 14
דיני ממונות הכל כו׳ הכל ואפילו עדים נימא מתניתין רבי יוסי ברבי יהודה היא ולא רבנן

### Part 15
דתניא ׳ועד אחד לא יענה בנפש׳ בין לזכות בין לחובה רבי יוסי ברבי יהודה אומר עונה לזכות ואין עונה לחובה

### Part 16
אמר רב פפא באחד מן התלמידים ודברי הכל

>Credit : William Davidson Edition
>License : CC-BY-NC