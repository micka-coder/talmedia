
### Part 1
ביום ההוא למה לי אם אינו ענין לשמיני תנהו ענין לשביעי ורבי נמי הכתיב ביום ההוא אמר לך רבי ההוא להכי הוא דאתא לומר לך אף על פי שלא הביא קרבנותיו

### Part 2
ורב חסדא מאי דוחקיה לאוקמיה כרבי יוסי ברבי יהודה לוקמה כגון דנטמא דחזיא בליל שמיני ורבי היא

### Part 3
מדלא מוקים לה כרבי לימא קסבר ליליא לאו מחוסר זמן הוא

### Part 4
אמר רב אדא בר אהבה הא בהא תליא אי אמרת ליליא מחוסר זמן אימת מיחזי לקרבן לצפרא נזירות נמי לא חיילא עד צפרא ואי אמרת ליליא אינו מחוסר זמן נזירות טהרה חיילא מאורתא

### Part 5
גופא נטמא בשביעי וחזר ונטמא בשביעי אינו מביא אלא קרבן אחד נטמא בשמיני וחזר ונטמא בשמיני מביא קרבן על כל אחד ואחד מתחיל ומונה מיד דברי רבי אליעזר 

### Part 6
וחכמים אומרים קרבן אחד על הכל עד שיביא חטאתו הביא חטאתו ונטמא והביא חטאתו ונטמא מביא קרבן על כל אחד ואחד הביא חטאתו ולא הביא אשמו מונה 

### Part 7
רבי ישמעאל בנו של רבי יוחנן בן ברוקה אומר כשם שחטאתו עיכבתו כן אשמו מעכבו

### Part 8
בשלמא לרבי אליעזר אמר קרא וקדש את ראשו ביום ההוא אף על פי שלא הביא קרבנותיו ורבנן ההוא אף על פי שלא הביא אשמו 

### Part 9
אלא רבי ישמעאל ההוא למה לי אמר לך ההוא אף על פי שלא הביא עולתו ורבנן עולה לא בעי מיעוטא דורון בעלמא הוא

### Part 10
מאי טעמייהו דרבנן דתניא והזיר לה׳ את ימי נזרו והביא כבש בן שנתו לאשם מה תלמוד לומר לפי שמצינו שכל אשמות שבתורה שהן מעכבין יכול אף זה מעכבו

>Credit : William Davidson Edition
>License : CC-BY-NC