
### Part 1
דלית ליה צירוף מכל אשר יעשה מאי דריש ביה אמר לך ההוא מיבעי ליה לעולם אינו נזיר עד שיזיר מכולן

### Part 2
אמר רבי אבהו אמר רבי אלעזר כל רביעיות שבתורה אין היתר מצטרף לאיסור חוץ מרביעית שבנזיר שהרי אמרה תורה משרת מאי איכא בין רבי יוחנן לרבי אלעזר

### Part 3
איכא בינייהו דרבי יוחנן מרבי אפילו אוכלין ורבי אלעזר משקין אין מידי אחרינא לא

### Part 4
אמר רבי אלעזר עשר רביעיות הן ונקיט רב כהנא בידיה חמש סומקתא וחמש חיוורתא חמש סומקתא נזיר ועושה פסח שהורו במקדש ומתו

### Part 5
נזיר רביעית יין לנזיר עושה פסח דאמר רב יהודה אמר שמואל ארבע כוסות הללו צריך שיהא בהן כדי רביעית שהורו שתה רביעית יין אל יורה במקדש שתה רביעית יין ונכנס למקדש חייב מיתה

### Part 6
ומתו דתניא מנין לרביעית דם שיוצאה משני מתים שהיא מטמאה באהל שנאמר ועל כל נפשות מת לא יבא

### Part 7
וחמש חיוורתא חלת נזיר ומצורע שנפסלו בשבת חלת רביעית שמן לחלה נזיר רביעית שמן לנזיר מצורע רביעית מים למצורע שנפסלו דתנן ושאר כל המשקין טמאין פוסלין את הגוייה ברביעית

### Part 8
בשבת דתנן ושאר כל המשקין ברביעית ושאר כל השופכים ברביעית

### Part 9
ותו ליכא והאיכא מרביעית נוטלין לידים לאחד ואפילו לשנים בפלוגתא לא קא מיירי

### Part 10
והא איכא היה מביא פיילי של חרס ונותן לתוכה חצי לוג מים מן הכיור ורבי יהודה אומר רביעית בפלוגתא לא קא מיירי

### Part 11
והאיכא כמה מים נותן לתוכה כל שהוא רבי זכאי אומר רביעית בפלוגתא לא קא מיירי והאיכא מקוה בר מההיא דבטלוה רבנן

>Credit : William Davidson Edition
>License : CC-BY-NC