
### Part 1
דלא אתי עשה ודחי את לא תעשה ועשה לילף מכהן דדחי 

### Part 2
אלא מכהן לא ילפינן מה לכהן שכן לאו שאינו שוה בכל נזיר מכהן נמי לא יליף שכן לאו שאינו שוה בכל

### Part 3
ומאן דמוקים להאי ראשו בנזיר למה לי זקנו

### Part 4
מיבעי ליה לכדתניא זקנו מה תלמוד לומר לפי שנאמר ופאת זקנם לא יגלחו יכול אף כהן מצורע כן תלמוד לומר זקנו

### Part 5
ומנלן דבתער דתניא ופאת זקנם לא יגלחו יכול אף גילחו במספרים יהא חייב תלמוד לומר ולא תשחית אי לא תשחית יכול ליקטן במלקט וברהיטני חייב

### Part 6
תלמוד לומר ופאת זקנם לא יגלחו איזו גילוח שיש בו השחתה הוי אומר זה תער

### Part 7
ומאן דמפיק ליה להאי ראשו ללאו גרידא למה לי למיכתב ראשו ולמה לי למיכתב זקנו

### Part 8
משמע למידחי לאו גרידא ומשמע למידחי לא תעשה ועשה הילכך שקול הוא ויבואו שניהן 

### Part 9
כהן מנזיר לא יליף שכן ישנו בשאלה נזיר מכהן לא יליף שכן לאו שאינו שוה בכל ובעלמא לא ילפינן מינייהו משום דאיכא למיפרך כדאמרן

### Part 10
אמר רב מיקל אדם כל גופו בתער מיתיבי המעביר בית השחי ובית הערוה הרי זה לוקה

### Part 11
הא בתער הא במספרים והא רב נמי בתער קאמר כעין תער

### Part 12
אמר רבי חייא בר אבא אמר רבי יוחנן המעביר בית השחי ובית הערוה לוקה מיתיבי העברת שיער אינה מדברי תורה אלא מדברי סופרים מאי לוקה נמי דקאמר מדרבנן

>Credit : William Davidson Edition
>License : CC-BY-NC