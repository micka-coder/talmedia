
### Part 1
ואת אחד עשר

### Part 2
גמ׳ מני מתניתין לא רבי יוסי ולא רבנן

### Part 3
דתניא מי שנדר ועבר על נזירותו אין נזקקין לו אלא אם כן מונה בהן איסור כימים שנהג בהם היתר רבי יוסי אומר דיו שלשים יום

### Part 4
אי רבנן קשיא נזירות מועטת אי רבי יוסי קשיא נזירות מרובה

### Part 5
איבעית תימא רבי יוסי ואיבעית תימא רבנן איבעית תימא רבי יוסי כאן בנזירות מרובה כאן בנזירות מועטת

### Part 6
ואיבעית תימא רבנן לא תימא משעה שנזר אלא אימא כמשעה שנזר

### Part 7
נשאל לחכמים והתירוהו וכו׳ אמר רבי ירמיה מדבית שמאי נשמע לדבית הלל לאו אמרי בית שמאי הקדש בטעות הוי הקדש כיון דאיגלאי מילתא דלאו שפיר נזר תצא ותרעה בעדר

### Part 8
לבית הלל נמי אף על גב דאמרי תמורה בטעות הויא תמורה הני מילי היכא דאיתיה לעיקר הקדש אבל היכא דמיתעקר עיקר הקדש איתעקר נמי תמורה

### Part 9
אמר מר אי אתם מודים שאילו קרא לתשיעי עשירי כו׳ איתמר מעשר רב נחמן אמר טעותו ולא כוונתו רב חסדא ורבה בר רב הונא אמרי טעותו וכל שכן כוונתו

### Part 10
אמר ליה רבא לרב נחמן לדידך דאמרת טעותו ולא כוונתו דקאמרי בית שמאי לבית הלל אי אתם מודים שאילו קרא לתשיעי עשירי ולעשירי תשיעי ולאחד עשר עשירי ששלשתן מקודשין ואישתיקו בית הלל

### Part 11
לימרו להון מה למעשר שכן אינו קדוש בכוונה

### Part 12
אמר רב שימי בר אשי היינו טעמא דלא אמרי להון דקל וחומר הוא מה מעשר שאינו קדוש בכוונה קדוש בטעות הקדש שקדוש בכוונה לא כל שכן

### Part 13
ולא היא דהקדש בדעתא דמריה תלי

### Part 14
מתני׳ מי שנדר בנזיר והלך להביא את בהמתו ומצאה שנגנבה אם עד שלא נגנבה בהמתו נזר הרי זה נזיר

>Credit : William Davidson Edition
>License : CC-BY-NC