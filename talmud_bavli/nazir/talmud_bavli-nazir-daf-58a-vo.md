
### Part 1
יכול אף מצורע כן תלמוד לומר ראשו ותניא אידך ראשו מה תלמוד לומר לפי שנאמר גבי נזיר תער לא יעבר על ראשו יכול אף נזיר מצורע כן תלמוד לומר ראשו

### Part 2
מאי לאו תנאי היא למאן דאמר מנזיר קסבר הקפת כל הראש לא שמה הקפה וכי אתא קרא למידחי את לא תעשה ועשה ואידך סבר הקפת כל הראש שמה הקפה וכי אתא קרא למידחי לאו גרידא

### Part 3
אמר רבא דכולי עלמא הקפת כל הראש לא שמה הקפה וכי אתא קרא כגון שהקיף ולבסוף גילח כיון דאילו גלחיה בחד זימנא לא מיחייב כי הקיף ולבסוף גילח נמי לא מיחייב

### Part 4
ומי כתב קרא הכי והאמר ריש לקיש כל מקום שאתה מוצא עשה ולא תעשה אם אתה יכול לקיים את שניהם מוטב ואם לאו יבוא עשה וידחה את לא תעשה

### Part 5
אלא דכולי עלמא הקפת כל הראש שמה הקפה ומאן דמוקים לקרא למידחי לא תעשה ועשה לאו גרידא מנליה

### Part 6
יליף מגדילים דאמר קרא לא תלבש שעטנז ותניא לא תלבש שעטנז הא גדילים תעשה לך מהם

### Part 7
ומאן דנפקא ליה מראשו מאי טעמא לא נפקא ליה מגדילים אמר לך לכדרבא הוא דאתא 

### Part 8
דרבא רמי כתיב ונתנו על ציצת הכנף מין כנף פתיל תכלת וכתיב צמר ופשתים יחדו 

### Part 9
הא כיצד צמר ופשתים פוטרים בין במינן בין שלא במינן שאר מינין במינן פוטרין שלא במינן אין פוטרין

### Part 10
והאי תנא דמפיק לראשו ללאו גרידא דאתי עשה ודחי את לא תעשה ועשה מנלן נפקא ליה מזקנו 

### Part 11
דתניא זקנו מה תלמוד לומר לפי שנאמר ופאת זקנם לא יגלחו יכול אף כהן מצורע כן תלמוד לומר זקנו

### Part 12
ומאן דמפיק ליה לראשו לעשה ולא תעשה לילף מזקנו וליטעמיך דקיימא לן בעלמא

>Credit : William Davidson Edition
>License : CC-BY-NC