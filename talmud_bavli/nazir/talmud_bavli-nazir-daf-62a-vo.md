
### Part 1
יכול לא יהו נזירין תלמוד לומר איש האיתמר אמר רבי יוחנן הלכה היא בנזיר

### Part 2
אי הכי איש כי יפלא נדר בערכך בערכין למה לי מכדי האיתקש ערכין לנדרים דאמר קרא איש כי יפלא נדר בערכך והתניא גבי נדרים איש מה תלמוד לומר איש איש לרבות את הגוים שהן נודרים נדרים ונדבות כישראל

### Part 3
איש כי יפלא בערכין למה לי אלא האי איש מיבעי ליה לאיתויי מופלא סמוך לאיש

### Part 4
הניחא למאן דאמר מופלא סמוך לאיש דאורייתא אלא למאן דאמר דרבנן איש כי יפליא למה לי לאיתויי מופלא סמוך לאיש דגוי

### Part 5
הניחא למאן דאמר בני ישראל נערכין ואין הגוים נערכין יכול לא יהו מעריכין תלמוד לומר איש שפיר

### Part 6
אלא למאן דאמר בני ישראל מעריכים ואין הגוים מעריכים יכול לא יהו נערכין תלמוד לומר איש אפילו תינוק בן חדש בר עירוכי הוא כי יפליא למה לי

### Part 7
אמר רב אדא בר אהבה לאיתויי גוי גדול דאף על גב דגדול הוא אינו יודע להפלות

### Part 8
אלא כי יפליא דכתב רחמנא גבי נזירות למה לי מכדי האיתקש נזירות לנדרים כי יפליא למה לי

### Part 9
לאיתויי ידים שאינן מוכיחות דאיתמר ידים שאינן מוכיחות אביי אמר הויין ידים רבא אמר לא הויין ידים לאביי ניחא אלא לרבא מאי איכא למימר

### Part 10
אלא כי יפליא מיבעי ליה לכדרבי טרפון דתניא רבי יהודה אומר משום רבי טרפון אין אחד מהן נזיר לפי שלא ניתנה נזירות אלא להפלאה הניחא לרבי טרפון אלא לרבנן מאי איכא למימר

### Part 11
אלא מיבעי ליה לכדתניא היתר נדרים פורחין באויר ואין להן על מה שיסמוכו

### Part 12
רבי אליעזר אומר יש להם על מה שיסמוכו שנאמר איש כי יפלא כי יפלא שתי פעמים אחד הפלאה לאיסור ואחד הפלאה להיתר

>Credit : William Davidson Edition
>License : CC-BY-NC