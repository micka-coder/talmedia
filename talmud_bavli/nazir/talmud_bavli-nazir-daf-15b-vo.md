
### Part 1
אבא שאול אומר אפילו לא סיפר קודם הרגל מותר לספר אחר הרגל שכשם שמצות שלשה מבטלת גזירת שבעה כך מצות שבעה מבטלת גזירת שלשים 

### Part 2
מאי טעמא דאבא שאול לאו משום דקסבר שביעי עולה לכאן ולכאן דלמא עד כאן לא קאמר אבא שאול אלא באבילות שבעה דרבנן אבל בנזיר דאורייתא לא

### Part 3
אלא רב דאמר כרבי יוסי דתניא רבי יוסי אומר שומרת יום כנגד יום ששחטו וזרקו עליה בשני שלה 

### Part 4
ואחר כך ראתה הרי זו אינה אוכלת ופטורה מלעשות פסח שני

### Part 5
מאי טעמא דרבי יוסי לאו משום דקסבר מקצת היום ככולו ממאי ודלמא משום דקסבר מכאן ולהבא הוא מטמא

### Part 6
ומי סבר רבי יוסי הכי 

### Part 7
והתניא רבי יוסי אומר זב בעל שתי ראיות ששחטו וזרקו עליו בשביעי וכן שומרת יום כנגד יום ששחטו וזרקו עליה ואחר כך ראו אף על פי שמטמאין משכב ומושב למפרע פטורין מלעשות פסח שני

### Part 8
מאי למפרע מדרבנן הכי נמי מיסתברא דאי סלקא דעתך מדאורייתא אמאי פטורין מלעשות פסח שני 

### Part 9
לעולם אימא לך טומאה דאורייתא תהום דזיבה התירו

### Part 10
ואף רבי אושעיא סבר למפרע מדרבנן דתניא רבי אושעיא אמר (אבל) הרואה זב בשביעי שלו סותר את שלפניו ואמר ליה רבי יוחנן לא נסתור אלא יומו 

### Part 11
מה נפשך אי סתר כולהו סתר אי לא סתר לא נסתור ולא יומו אלא אימא לא נסתור ולא יומו

>Credit : William Davidson Edition
>License : CC-BY-NC