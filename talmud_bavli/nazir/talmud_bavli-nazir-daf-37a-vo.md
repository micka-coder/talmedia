
### Part 1
בשלמא לדידי דאמינא משום דהיתר מצטרף לאיסור כגון דנפישי חולין אלא לדידך דאמרת משום דאיכא כזית בכדי אכילת פרס כי נפישי חולין מאי הוי

### Part 2
אמר ליה הנח לתרומה בזמן הזה דרבנן

### Part 3
אמר ליה אביי ממאי דהאי משרת להיתר מצטרף לאיסור הוא דאתא דילמא ליתן טעם כעיקר הוא דאתא

### Part 4
ולאביי מעיקרא קא קשיא ליה מאי דקאמר רב דימי וקא מותיב ליה כל הלין תיובתא הדר אמר ליה ליתן טעם כעיקר

### Part 5
בתר דשני ליה אמר ליה דילמא ליתן טעם כעיקר הוא דאתא

### Part 6
לכדתניא משרת ליתן טעם כעיקר שאם שרה ענבים במים ויש בהן טעם יין חייב ומכאן אתה דן כל איסורין שבתורה

### Part 7
ומה נזיר שאין איסורו איסור עולם ואין איסורו איסור הנאה ויש היתר לאיסורו עשה בו טעם כעיקר כלאי הכרם שאיסורן איסור עולם ואיסורן איסור הנייה ואין היתר לאיסורן אינו דין שיעשה בו טעם כעיקר

### Part 8
והוא הדין לערלה בשתים

### Part 9
אמר ליה ההוא מרבנן רבי אבהו כי קאמר לרבי עקיבא הי רבי עקיבא אילימא רבי עקיבא דהכא דתנן רבי עקיבא אומר אפילו שרה פיתו ביין ויש בו כדי לצרף כזית חייב וממאי דילמא הוא דאיכא כזית בעינא

### Part 10
וכי תימא מאי למימרא לאפוקי מתנא קמא דאמר עד שישתה רביעית יין

### Part 11
אלא רבי עקיבא דברייתא דתניא רבי עקיבא אומר נזיר ששרה פתו ביין ואכל כזית מפת ומיין חייב

### Part 12
אמר ליה רב אחא בריה דרב אויא לרב אשי לרבי עקיבא דקא מוקים ליה להאי וכל משרת להיתר מצטרף לאיסור ליתן טעם כעיקר מנא ליה יליף מבשר בחלב לאו טעם בעלמא הוא ואסור הכא נמי לא שנא

### Part 13
ורבנן מבשר בחלב לא גמרינן דחידוש הוא

### Part 14
מאי חידושיה אילימא דהאי לחודיה והאי לחודיה שרי ובהדי הדדי אסור כלאים נמי האי לחודיה שרי והאי לחודיה שרי ובהדי הדדי אסור

### Part 15
אלא דאי תרו ליה כולי יומא בחלבא שרי ומבשיל ליה בשולי אסור

### Part 16
ורבי עקיבא נמי בשר בחלב חידוש הוא אלא

>Credit : William Davidson Edition
>License : CC-BY-NC