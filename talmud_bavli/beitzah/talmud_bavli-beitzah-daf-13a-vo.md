
### Part 1
הא רבי הא רבי יוסי ברבי יהודה דתניא הכניס שבלין לעשות מהן עיסה אוכל מהן עראי ופטור 

### Part 2
למוללן במלילות רבי מחייב ורבי יוסי ברבי יהודה פוטר

### Part 3
ולרבי יוסי ברבי יהודה נמי משכחת לה כגון שהכניס שבלין לעשות מהן עיסה ונמלך עליהן למוללן ביום טוב דטבלא ביומיה 

### Part 4
אלא מאי תרומה רוב תרומה 

### Part 5
אמר אביי מחלוקת בשבלין אבל בקטניות דברי הכל אסורייתא טבלא 

### Part 6
לימא מסייע ליה מי שהיו לו חבילי תלתן של טבל הרי זה כותש ומחשב כמה זרע יש בהם ומפריש על הזרע ואינו מפריש על העץ מאי לאו רבי יוסי ברבי יהודה היא דאמר התם לא טבלא הכא טבלא 

### Part 7
לא רבי היא אי רבי היא מאי איריא תלתן אפילו שבלין נמי 

### Part 8
אלא מאי רבי יוסי ברבי יהודה לשמעינן שאר מיני קטניות וכל שכן תלתן 

### Part 9
אלא תלתן אצטריכא ליה סלקא דעתך אמינא הואיל וטעם עצו ופריו שוה לפרוש נמי אעצו קא משמע לן 

### Part 10
איכא דאמרי אמר אביי מחלוקת בשבלין אבל בקטניות דברי הכל אסורייתא לא טבלא מיתיבי מי שהיו לו חבילי תלתן של טבל הרי זה כותש ומחשב כמה זרע יש בהן ומפריש על הזרע ואינו מפריש על העץ מאי לאו טבל טבול של תרומה 

### Part 11
לא טבל טבול של תרומת מעשר 

### Part 12
וכדרבי אבהו אמר רבי שמעון בן לקיש דאמר רבי אבהו אמר רבי שמעון בן לקיש מעשר ראשון שהקדימו בשבלין 

### Part 13
שמו טובלו לתרומת מעשר

### Part 14
כותש למה לי לימא ליה כי היכי דיהבו לי הכי יהיבנא לך אמר רבא קנסא 

### Part 15
תניא נמי הכי בן לוי שנתנו לו שבלין במעשרותיו עושה אותן גורן ענבים עושה אותן יין זיתים עושה אותן שמן ומפריש עליהם תרומת מעשר ונותנן לכהן שכשם שתרומה גדולה אינה ניטלת

>Credit : William Davidson Edition
>License : CC-BY-NC