
### Part 1
הוא דאמר כי האי תנא דתניא חותמות שבקרקע מתיר אבל לא מפקיע ולא חותך אחד שבת ואחד יום טוב ושבכלי בשבת מתיר אבל לא מפקיע ולא חותך ביום טוב מתיר ומפקיע וחותך 

### Part 2
תרצת לך רישא אלא סיפא קשיא 

### Part 3
הא מני רבי נחמיה היא דאמר כל הכלים אין ניטלין אלא דרך תשמישן 

### Part 4
אי רבי נחמיה מאי איריא שבת אפילו יום טוב נמי וכי תימא שניא ליה לרבי נחמיה בין שבות שבת לשבות יום טוב ומי שניא ליה

### Part 5
והתני חדא מסיקין בכלים ואין מסיקין בשברי כלים ותניא אידך מסיקין בין בכלים בין בשברי כלים ותניא אידך אין מסיקין לא בכלים ולא בשברי כלים 

### Part 6
ומשני לא קשיא הא רבי יהודה הא רבי שמעון הא רבי נחמיה 

### Part 7
תרי תנאי ואליבא דרבי נחמיה 

### Part 8
מתני׳ אין פוחתין את הנר מפני שהוא עושה כלי ואין עושין פחמין ביום טוב ואין חותכין את הפתילה רבי יהודה אומר חותכה באור 

### Part 9
גמ׳ מאן תנא דפחיתת נר מנא הוא אמר רב יוסף רבי מאיר היא דתניא כלי חרס מאימתי מקבל טומאה משנגמרה מלאכתו דברי רבי מאיר רבי יהושע אומר משיצרפו בכבשן 

### Part 10
אמר ליה אביי ממאי דלמא עד כאן לא קאמר רבי מאיר התם אלא דחזי לקבולי ביה מידי אבל הכא למאי חזי לקבולי ביה פשיטי 

### Part 11
איכא דאמרי אמר רב יוסף רבי אליעזר ברבי צדוק היא דתנן אלפסין חרניות טהורות באהל המת וטמאות במשא הזב 

### Part 12
רבי אליעזר ברבי צדוק אומר אף טהורות במשא הזב לפי שלא נגמרה מלאכתן 

### Part 13
אמר ליה אביי דלמא עד כאן לא קאמר רבי אליעזר ברבי צדוק התם אלא דחזי לקבולי ביה מידי אבל הכא למאי חזי לקבולי ביה פשיטי 

### Part 14
תנו רבנן אין פוחתין את הנר ואין עושין אלפסין חרניות ביום טוב רבן שמעון בן גמליאל מתיר באלפסין חרניות מאי חרניות אמר רב יהודה ערניות מאי ערניות אמר אביי צעי חקלייתא 

### Part 15
ואין עושין פחמין פשיטא למאי חזי תני רבי חייא לא נצרכה אלא למוסרן לאוליירין לבו ביום 

### Part 16
ובו ביום מי שרי כדאמר רבא להזיע וקודם גזרה הכא נמי להזיע וקודם גזרה

### Part 17
ואין חותכין את הפתילה לשנים מאי שנא בסכין דלא 

>Credit : William Davidson Edition
>License : CC-BY-NC