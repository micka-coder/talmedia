
### Part 1
דאית ליה אשה ובנים 

### Part 2
לא חולצין ולא מיבמין והא מצוה קא עביד לא צריכא דאיכא גדול ומצוה בגדול ליבם 

### Part 3
וכלהו טעמא מאי גזרה שמא יכתוב 

### Part 4
ואלו הן משום מצוה לא מקדישין ולא מעריכין ולא מחרימין גזרה משום מקח וממכר 

### Part 5
ולא מגביהין תרומות ומעשרות פשיטא תני רב יוסף לא נצרכא אלא ליתנה לכהן בו ביום

### Part 6
והני מילי פירי דטבילי מאתמול אבל פירי דטבילי האידנא כגון עיסה לאפרושי מינה חלה מפרשינן ויהבינן לכהן 

### Part 7
והני משום רשות איכא משום שבות ליכא והני משום מצוה איכא משום שבות ליכא 

### Part 8
אמר רבי יצחק לא מבעיא קאמר לא מבעיא שבות גרידתא דאסור אלא אפילו שבות דרשות נמי אסור ולא מבעיא שבות דרשות דאסור אלא אפילו שבות דמצוה נמי אסור

### Part 9
כל אלו ביום טוב אמרו ורמינהו משילין דרך ארובה ביום טוב אבל לא בשבת 

### Part 10
אמר רב יוסף לא קשיא הא רבי אליעזר הא רבי יהושע 

### Part 11
דתניא אותו ואת בנו שנפלו לבור רבי אליעזר אומר מעלה את הראשון על מנת לשוחטו ושוחטו והשני עושה לו פרנסה במקומו כדי שלא ימות 

### Part 12
רבי יהושע אומר מעלה את הראשון על מנת לשוחטו ואינו שוחטו וחוזר ומערים ומעלה השני רצה זה שוחט רצה זה שוחט

### Part 13
אמר ליה אביי ממאי דילמא עד כאן לא קאמר רבי אליעזר התם אלא דאפשר בפרנסה אבל הכא דלא אפשר בפרנסה לא 

### Part 14
אי נמי עד כאן לא קאמר רבי יהושע התם אלא דאפשר לאערומי אבל הכא דלא אפשר לאערומי לא

### Part 15
אלא אמר רב פפא לא קשיא הא בית שמאי הא בית הלל 

### Part 16
דתנן בית שמאי אומרים אין מוציאין לא את הקטן ולא את הלולב ולא את ספר תורה לרשות הרבים ובית הלל מתירין

### Part 17
דלמא לא היא עד כאן לא קא אמרי בית שמאי התם אלא אהוצאה אבל אטלטול לא אטו טלטול לאו צורך הוצאה הוא 

### Part 18
מתני׳ הבהמה והכלים כרגלי הבעלים המוסר בהמתו לבנו או לרועה הרי אלו כרגלי הבעלים 

### Part 19
כלים המיוחדין לאחד מן האחין שבבית הרי אלו כרגליו ושאין מיוחדין הרי אלו כמקום שהולכין 

### Part 20
השואל כלי מחבירו מערב יום טוב כרגלי השואל ביום טוב כרגלי המשאיל וכן האשה ששאלה מחברתה תבלין ומים ומלח לעיסתה הרי אלו כרגלי שתיהן רבי יהודה פוטר במים מפני שאין בהן ממש

### Part 21
גמ׳ מתניתין

>Credit : William Davidson Edition
>License : CC-BY-NC