
### Part 1
גזרה שמא יעלה ויתלוש היא גופה גזרה ואנן ניקום ונגזור גזרה לגזרה כולה חדא גזרה היא

### Part 2
רבי יצחק אמר גזרה משום משקין שזבו 

### Part 3
אמר ליה אביי משקין שזבו טעמא מאי גזרה שמא יסחוט היא גופה גזרה ואנן ניקום ונגזור גזרה לגזרה כולה חדא גזרה היא 

### Part 4
כולהו כרב נחמן לא אמרי כי קושיין כרבה נמי לא אמרי הכנה לית להו 

### Part 5
אלא רב יוסף מאי טעמא לא אמר כרבי יצחק אמר לך ביצה אוכלא ופירות אוכלא לאפוקי משקין דלאו אוכלא 

### Part 6
ורבי יצחק מאי טעמא לא אמר כרב יוסף אמר לך ביצה בלועה ומשקין בלועין לאפוקי פירות דמגלו וקיימו 

### Part 7
ואף רבי יוחנן סבר גזרה משום משקין שזבו דרבי יוחנן רמי דרבי יהודה אדרבי יהודה ומשני 

### Part 8
תנן אין סוחטין את הפירות להוציא מהן משקין ואם יצאו מעצמן אסורין רבי יהודה אומר אם לאוכלין היוצא מהן מותר ואם למשקין היוצא מהן אסור 

### Part 9
אלמא כל אוכלין לרבי יהודה אוכלא דאפרת הוא 

### Part 10
ורמינהו ועוד אמר רבי יהודה מתנה אדם על כלכלה של פירות ביום טוב ראשון 

### Part 11
ואוכלה בשני וכן ביצה שנולדה בראשון תאכל בשני

### Part 12
בשני אין בראשון לא ומשני רבי יוחנן מוחלפת השיטה 

### Part 13
ומדקא מרמי להו אהדדי שמע מינה חד טעמא הוא

>Credit : William Davidson Edition
>License : CC-BY-NC