
### Part 1
בשרב ורוחץ אפילו במי משרה 

### Part 2
תינח בימות החמה בימות הגשמים מאי איכא למימר אמר רב נחמן בר יצחק פעמים שאדם בא מן השדה מלוכלך בטיט ובצואה ורוחץ אפילו בימות הגשמים 

### Part 3
תינח בשבת ביום הכפורים מאי איכא למימר 

### Part 4
אמר רבא מי איכא מידי דבשבת שרי וביום הכפורים אסור אלא הואיל ובשבת שרי ביום הכפורים נמי שרי

### Part 5
ומי אית ליה לרבא הואיל והתנן החושש בשיניו לא יגמע בהן את החומץ אבל מטבל הוא כדרכו ואם נתרפא נתרפא ורמינן עלה לא יגמע ופולט אבל מגמע ובולע 

### Part 6
ואמר אביי כי תנן נמי מתניתין מגמע ופולט תנן ורבא אמר אפילו תימא מגמע ובולע ולא קשיא כאן קודם טבול כאן לאחר טבול 

### Part 7
ואם איתא נימא הואיל וקודם טבול שרי לאחר טבול נמי שרי הדר ביה רבא מההיא 

### Part 8
וממאי דמההיא הדר ביה דלמא מהא הדר ביה לא סלקא דעתך דתניא כל חייבי טבילות טובלין כדרכן בין בתשעה באב בין ביום הכיפורים 

### Part 9
ושוין שמשיקין את המים בכלי אבן וכו׳ מאי אבל לא מטבילין אמר שמואל אין מטבילין את הכלי על גב מימיו לטהרו ביום טוב 

### Part 10
מני מתניתין לא רבי ולא רבנן דתניא אין מטבילין את הכלי על גב מימיו לטהרו ואין משיקין את המים בכלי אבן לטהרן דברי רבי וחכמים אומרים מטבילין כלי על גב מימיו לטהרו ומשיקין את המים בכלי אבן לטהרן 

### Part 11
מני אי רבי קשיא השקה אי רבנן קשיא הטבלה 

### Part 12
איבעית אימא רבי איבעית אימא רבנן אי בעית אימא רבי רישא דברייתא ביום טוב וסיפא בשבת וכולה מתניתין ביום טוב

>Credit : William Davidson Edition
>License : CC-BY-NC