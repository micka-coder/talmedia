
### Part 1
אפיק עצים ועייל נסכים דתניא אבל היין והדם והעצים והקטרת אין טעונין מלח 

### Part 2
מני אי רבי קשיא עצים אי רבנן קשיא קטרת

### Part 3
האי תנא הוא דתניא רבי ישמעאל בנו של רבי יוחנן בן ברוקה אומר מה הפרט מפורש דבר שמקבל טומאה ועולה לאשים וישנו על מזבח החיצון אף כל דבר המקבל טומאה ועולה לאשים וישנו על מזבח החיצון 

### Part 4
יצאו עצים שאין מקבלין טומאה יצאו דם ויין שאין עולים לאשים יצאה קטרת שאינה על מזבח החיצון

### Part 5
אלא טעמא דמעטיה קרא לדם הא לאו הכי הוה אמינא דם ליבעי מלח כיון דמלחיה נפיק ליה מתורת דם דאמר זעירי אמר רבי חנינא דם שבישלו אינו עובר עליו ורב יהודה אמר זעירי דם שמלחו אינו עובר עליו 

### Part 6
ורב יהודה דידיה אמר אברים שצלאן והעלן אין בהם משום לריח ניחוח 

### Part 7
מהו דתימא מישדא בה משהו למצוה בעלמא קא משמע לן

### Part 8
גופא אמר זעירי אמר רבי חנינא דם שבישלו אינו עובר עליו יתיב רבא וקא אמר לה להא שמעתא איתיביה אביי הקפה את הדם ואכלו או שהמחה את החלב וגמעו חייב

### Part 9
לא קשיא כאן שהקפה באור כאן שהקפה בחמה באור לא הדר בחמה הדר

### Part 10
בחמה נמי לימא הואיל ואידחי אידחי דהא בעא מיניה רבי מני מרבי יוחנן דם שקרש ואכלו מהו אמר ליה הואיל ונדחה ידחה אישתיק 

### Part 11
אמר ליה דלמא ודאי כאן בחטאות החיצוניות כאן בחטאות הפנימיות 

### Part 12
אמר אדכרתן מילתא דאמר רב חסדא דם שקרש בחטאות ואכלו חייב ולקח ונתן אמר רחמנא בר לקיחה ונתינה הוא בחטאות הפנימיות ואכלו פטור וטבל והזה אמר רחמנא והאי לאו בר טבילה והזאה הוא 

### Part 13
ורבא דידיה אמר אפילו בחטאות הפנימיות ואכלו חייב הואיל וכנגדו ראוי בחטאות החיצונות אמר רב פפא הלכך דם חמור שקרש ואכלו חייב הואיל וכנגדו ראוי בחטאות החיצונות 

### Part 14
אמר רב גידל אמר זעירי דם בין לח בין יבש חוצץ מיתיבי הדם והדיו והדבש והחלב יבשין חוצצין לחין אינן חוצצין לא קשיא הא דסריך הא דלא סריך

### Part 15
תמלח למאי אתא לכדתניא במלח יכול תבונהו תלמוד לומר תמלח אי תמלח יכול במי מלח תלמוד לומר במלח 

### Part 16
ולא תשבית מלח הבא מלח שאינה שובתת ואיזו זו מלח סדומית ומנין שאם לא מצא מלח סדומית שמביא מלח איסתרוקנית תלמוד לומר תקריב תקריב כל שהוא תקריב מכל מקום תקריב ואפילו בשבת תקריב ואפילו בטומאה 

### Part 17
מאי תבונהו אמר רבה בר עולא הכי קאמר יכול יתבוננו כתבן בטיט אמר ליה אביי אי הכי יתבוננו מיבעי ליה אלא אמר אביי יכול יעשנו כבנין אמר ליה רבא אי הכי יבננו מיבעי ליה אלא אמר רבא יכול תבונהו

### Part 18
מאי תבונהו אמר רב אשי יכול יתן בו טעם כבינה תלמוד לומר תמלח כיצד הוא עושה מביא האבר ונותן עליו מלח וחוזר והופכו ונותן עליו מלח ומעלהו 

### Part 19
אמר אביי וכן לקדירה

>Credit : William Davidson Edition
>License : CC-BY-NC