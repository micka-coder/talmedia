
### Part 1
הכהנים מקרא נדרש לפניו ולאחריו 

### Part 2
וסבר רבי שמעון מקרא נדרש לפניו ולאחריו והתניא ולקח הכהן מדם החטאת באצבעו ונתן על קרנת המזבח באצבעו ולקח מלמד שלא תהא קבלה אלא בימין באצבעו ונתן מלמד שלא תהא נתינה אלא בימין 

### Part 3
אמר רבי שמעון וכי נאמר יד בקבלה הואיל ולא נאמר יד בקבלה קיבל בשמאל כשר 

### Part 4
ואמר אביי במקרא נדרש לפניו ולאחריו קא מיפלגי ורבי שמעון סבר לאחריו נדרש ולפניו אין נדרש 

### Part 5
אלא היינו טעמא דרבי שמעון והביאה ויו מוסיף על ענין ראשון 

### Part 6
וסבר רבי שמעון ויו מוסיף על ענין ראשון אלא מעתה דכתיב ושחט את בן הבקר והקריבו בני אהרן הכהנים את הדם וזרקו את הדם מקבלה ואילך מצות כהונה מלמד על שחיטה שכשירה בזר אי לרבי שמעון ויו מוסיף על ענין ראשון שחיטה הכי נמי בזר תהא פסולה 

### Part 7
שאני התם דאמר קרא וסמך ושחט מה סמיכה בזרים אף שחיטה בזרים 

### Part 8
אי מה סמיכה בבעלים אף שחיטה בבעלים ההוא לא מצית אמרת קל וחומר ומה זריקה דעיקר כפרה לא בעיא בעלים שחיטה דלאו עיקר כפרה לא כל שכן

### Part 9
וכי תימא אין דנין אפשר משאי אפשר גלי רחמנא ביום הכפורים ושחט את פר החטאת אשר לו מכלל דשחיטה בעלמא לא בעינן בעלים

### Part 10
אמר רב כל מקום שנאמר תורה וחוקה אינו אלא לעכב קא סלקא דעתין תרתי בעיא כדכתיב זאת חקת התורה 

### Part 11
(סימן נתץ יקמל)

### Part 12
והרי נזיר דלא כתיבא ביה אלא תורה ואמר רב תנופה בנזיר מעכבא שאני התם כיון דכתיב כן יעשה כמאן דכתיבא בהו חוקה דמי

### Part 13
הרי תודה דלא כתיבא ביה אלא תורה ותנן ארבעה שבתודה מעכבין זה את זה שאני תודה דאיתקש לנזיר דכתיב על זבח תודת שלמיו ואמר מר שלמיו לרבות שלמי נזיר 

### Part 14
והרי מצורע דלא כתיב ביה אלא תורה ותנן ארבעה מינין שבמצורע מעכבין זה את זה שאני התם כיון דכתיב זאת תהיה תורת המצרע כמאן דכתיב ביה חוקה דמי

### Part 15
והרי יום הכפורים דלא כתיב ביה אלא חוקה ותנן שני שעירי יום הכפורים מעכבין זה את זה אלא או תורה או חוקה 

### Part 16
והרי שאר קרבנות דכתיב בהו תורה ולא מעכבי תורה בעיא חוקה וחוקה לא בעיא תורה

### Part 17
והא תורה וחוקה קא אמר הכי קאמר אף על גב דכתיב תורה אי כתיבא חוקה אין ואי לא לא 

### Part 18
והרי מנחה דכתיב בה חוקה ואמר רב כל מקום שהחזיר הכתוב בתורת מנחה אינו אלא לעכב החזיר אין לא החזיר לא 

### Part 19
שאני התם דכי כתיבא חוקה אאכילה כתיבא 

### Part 20
והרי לחם הפנים דכי כתיבא חוקה אאכילה כתיבא ותנן שני סדרים מעכבין זה את זה שני בזיכין מעכבין זה את זה הסדרין והבזיכין מעכבין זה את זה 

### Part 21
אלא כל היכא דכתיבא אאכילה אכולא מילתא כתיבא

### Part 22
שאני התם דאמר קרא מגרשה ומשמנה

>Credit : William Davidson Edition
>License : CC-BY-NC