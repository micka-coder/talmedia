
### Part 1
ומאי זבחים רוב זבחים

### Part 2
רבא אמר לא קשיא כאן בקומץ מנחה לשום מנחה כאן בקומץ מנחה לשום זבח 

### Part 3
מנחה לשום מנחה וזאת תורת המנחה תורה אחת לכל המנחות מנחה לשום זבח וזאת תורת המנחה וזבח לא כתיב

### Part 4
והא תנא מפני שמעשיה מוכיחין עליה קאמר הכי קאמר אף על גב דמחשבה דלא מינכרא היא ותיפסל וזאת תורת המנחה תורה אחת לכל המנחות

### Part 5
ומאי אבל בזבחים אינו כן

### Part 6
אף על גב דשחיטה אחת לכולן וזאת תורת המנחה וזבח לא כתיב

### Part 7
אלא מעתה חטאת חלב ששחטה לשם חטאת דם לשום חטאת עבודה זרה לשום חטאת נזיר לשום חטאת מצורע תהא כשירה ותרצה דאמר רחמנא וזאת תורת החטאת תורה אחת לכל חטאות

### Part 8
לרבי שמעון הכי נמי לרבנן הא אמר חטאת חלב ששחטה לשם חטאת דם לשום חטאת עבודה זרה כשירה לשם חטאת נזיר מצורע פסולה דהני עולות בהדייהו נינהו 

### Part 9
רב אחא בריה דרבא מתני ליה לכולהו לפסולא ושחט אותה לחטאת לשם אותו חטאת

### Part 10
רב אשי אמר לא קשיא כאן בקומץ מנחת מחבת לשום מרחשת כאן בקומץ מנחת מחבת לשום מנחת מרחשת 

### Part 11
מנחת מחבת לשום מרחשת במנא קא מחשב ומחשבה במנא לא פסלה מנחת מחבת לשום מנחת מרחשת במנחה דפסלה בה מחשבה קא מחשב

### Part 12
והא תנא מפני שמעשיה מוכיחין עליה קאמר הכי קאמר אף על גב דמחשבה מינכר היא תיפסל

### Part 13
ומאי אבל בזבחים אינו כן אף על גב דשחיטה אחת לכולן זריקה אחת לכולן קבלה אחת לכולן בזביחה דפסלה ביה מחשבה קא מחשב 

### Part 14
אמר ליה רב אחא בריה דרבא לרב אשי חרבה משום בלולה אמאי אמר רבי שמעון אמר ליה לשום בילה בעלמא

### Part 15
אי הכי לשום שלמים נמי לשום שלמים בעלמא

### Part 16
הכי השתא התם זבח גופה איקרי שלמים דכתיב המקריב את דם השלמים הזרק את דם השלמים הכא מנחה גופה מי איקרי בלולה וכל מנחה בלולה בשמן כתיב בלולה בשמן איקרי בלולה סתמא לא איקרי

### Part 17
כולהו כרבה לא אמרי דאדרבה מחשבה דמנכרא פסל רחמנא 

### Part 18
כרבא לא אמרי וזאת תורת לא משמע להו 

### Part 19
כרב אשי לא אמרי משום קושיא דרב אחא בריה דרבא 

### Part 20
מילתא דפשיטא ליה לרבה להאי גיסא ולרבא להאי גיסא מיבעיא ליה לרב הושעיא דבעי רב הושעיא ואמרי לה בעא מיניה רב הושעיא מרבי אסי מנחה לשום זבח 

>Credit : William Davidson Edition
>License : CC-BY-NC