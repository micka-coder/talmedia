
### Part 1
מנחה מאי עבידתה אמר רב פפא מנחת נסכים 

### Part 2
סלקא דעתך אמינא הואיל ובהדי זבח אתיא כי גופיה דזבח דמיא קא משמע לן

### Part 3
ומאן דפסל שאני הכא דאמר קרא והרים הכהן מן המנחה את אזכרתה והקטיר המזבחה המנחה עד דאיתא לכולה מנחה לא יקטיר

### Part 4
ואידך מן המנחה מנחה שהיתה כבר שלימה בשעת קמיצה יקטיר אף על גב דהשתא אינה שלימה 

### Part 5
איתיביה רבי יוחנן לריש לקיש עד שלא פרקה נפרס הלחם פסול ואין מקטיר עליו את הבזיכין ואם משפרקה נפרס לחמה הלחם פסול ומקטיר עליו את הבזיכין ואמר רבי אלעזר לא פרקה ממש אלא כיון שהגיע זמנה לפרק ואף על פי שלא פירקה 

### Part 6
אמר ליה הא מני רבי אליעזר היא אמר ליה אנא אמינא לך משנה שלימה ואמרת לי את רבי אליעזר 

### Part 7
אי רבי אליעזר מאי איריא נפרס אפילו שרוף ואבוד נמי מכשר אישתיק

### Part 8
ואמאי שתק לימא ליה צבור שאני הואיל ואישתרי טומאה לגבייהו אישתרי נמי חסרות אמר רב אדא בר אהבה זאת אומרת החסרון כבעל מום דמי ואין בעל מום בצבור 

### Part 9
יתיב רב פפא וקאמר להא שמעתא אמר ליה רב יוסף בר שמעיה לרב פפא מי לא עסקינן דרבי יוחנן וריש לקיש במנחת העומר דציבור היא ופליגי 

### Part 10
אמר רב מלכיו תנא חדא מסלתה שאם חסרה כל שהוא פסולה משמנה שאם חסרה כל שהוא פסול 

### Part 11
ותניא אידך והנותרת מן המנחה פרט למנחה שחסרה היא ושחסר קומצה ושלא הקטיר מלבונתה כלום

### Part 12
תרי קראי בחסרות למה לי לאו חד למנחה שחסרה קודם קמיצה וחד לשירים שחסרו בין קמיצה להקטרה 

### Part 13
ותיובתא דרבי יוחנן בתרוייהו

### Part 14
לא חד למנחה שחסרה קודם קמיצה דאי מביא מביתו וימלאנה אין ואי לא לא וחד לשירים שחסרו בין קמיצה להקטרה דאף על גב דמקטיר קומץ עליהן אותן שירים אסורים לאכילה 

### Part 15
דאיבעיא להו לדברי האומר שירים שחסרו בין קמיצה להקטרה מקטיר קומץ עליהן אותן שירים מה הן באכילה 

### Part 16
אמר זעירי אמר קרא והנותרת ולא הנותרת מן הנותרת ורבי ינאי אמר מהמנחה מנחה שהיתה כבר

### Part 17
קמץ בשמאל מנא הני מילי אמר רבי זירא דאמר קרא ויקרב את המנחה וימלא כפו ממנה כף זה איני יודע מהו כשהוא אומר ולקח הכהן מלוג השמן ויצק על כף הכהן השמאלית כאן שמאלית הא כל מקום שנאמר כף אינו אלא ימין

### Part 18
והא מיבעי ליה לגופיה שמאלית אחרינא כתיב

### Part 19
ואימא אין מיעוט אחר מיעוט אלא לרבות שמאלית אחרינא כתיב כאן שמאלית ואין אחר שמאלית

### Part 20
ואימא אדרבה מה כאן שמאלית אף בעלמא נמי שמאלית ארבעה שמאלית כתיבי תרי בעני ותרי בעשיר 

### Part 21
אמר ליה רבי ירמיה לרבי זירא על בהן ידו הימנית ועל בהן רגלו הימנית דכתיב בשמן דמצורע עשיר למה לי 

>Credit : William Davidson Edition
>License : CC-BY-NC