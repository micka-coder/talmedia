
### Part 1
ומרקיקין וקא קמיץ מחלות ארקיקין ומרקיקין אחלות 

### Part 2
שמעינן ליה לרבי שמעון דאמר אם קמץ ועלה בידו מאחד על שניהם יצא 

### Part 3
והא איכא מותר שמן דאי מחצה חלות ומחצה רקיקין אמר מותר השמן מחזירו לחלות אי כולהו רקיקין אמר מותר השמן נאכל לכהנים 

### Part 4
כרבי שמעון בן יהודה דתניא רבי שמעון בן יהודה אומר משום רבי שמעון מושחן כמין כי ומותר השמן נאכל לכהנים

### Part 5
אמר ליה רב כהנא לרב אשי והא איכא לספוקה במנחת נסכים דאמר רבא מתנדב אדם מנחת נסכים בכל יום 

### Part 6
כי קא מסתפקא ליה (סימן יחיד בגלל לבונה בלוג מקמצה)

### Part 7
באה בגלל יחיד באה בגלל ציבור לא מסתפקא ליה 

### Part 8
כי קא מסתפקא ליה באה בגלל עצמה באה בגלל זבח לא מסתפקא ליה 

### Part 9
כי קא מסתפקא ליה טעונה לבונה שאינה טעונה לבונה לא מסתפקא ליה 

### Part 10
כי קא מסתפקא ליה באה בלוג באה בשלשה לוגין לא מסתפקא ליה 

### Part 11
כי קא מסתפקא ליה טעונה קמיצה שאינה טעונה קמיצה לא קא מסתפקא ליה

### Part 12
פירשתי מנחה של עשרונים 

### Part 13
תנו רבנן פירשתי מנחה וקבעתי בכלי אחד של עשרונים ואיני יודע מה פירשתי יביא מנחה של ששים עשרונים דברי חכמים רבי אומר יביא מנחות של עשרונים מאחד ועד ששים שהן אלף ושמונה מאות ושלשים

### Part 14
פירשתי ואיני יודע מה פירשתי ואי זו מהן פירשתי ואיני יודע כמה פירשתי יביא חמש מנחות של ששים ששים עשרונים שהן שלש מאות דברי חכמים רבי אומר יביא חמש מנחות של ששים עשרונים מאחד ועד ששים שהן תשעה אלפים ומאה וחמשים

### Part 15
במאי קא מיפלגי אמר רב חסדא במותר להכניס חולין לעזרה קא מיפלגי רבי סבר אסור להכניס חולין לעזרה ורבנן סברי מותר להכניס חולין לעזרה 

### Part 16
רבא אמר דכולי עלמא אסור להכניס חולין לעזרה והכא במותר לערב חובה בנדבה קא מיפלגי 

### Part 17
רבנן סברי מותר לערב חובה בנדבה ורבי סבר אסור לערב חובה בנדבה

### Part 18
אמר ליה אביי לרבא לרבנן דאמרי מותר לערב חובה בנדבה הא בעינן שני קמצים דקמיץ והדר קמיץ

### Part 19
והא קא קמיץ מחובה אנדבה ומנדבה אחובה 

### Part 20
דתלי ליה בדעת כהן דאמר כל היכא דמטיא ידא דכהן השתא חובה ולבסוף נדבה 

### Part 21
ואקטורי היכי מקטר ליקטר נדבה ברישא דחובה היכי מקטר לה דלמא כולה חובה היא וחסרו להו שירים 

### Part 22
ואמר מר שירים שחסרו בין קמיצה להקטרה אין מקטיר קומץ עליהן

### Part 23
ליקטר חובה ברישא דנדבה היכי מקטר לה 

>Credit : William Davidson Edition
>License : CC-BY-NC