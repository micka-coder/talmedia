
### Part 1
מה לי אמר רבי שמעון טעמא דרבי שמעון משום מחשבה דמינכרא לא פסלה והא מחשבה דמינכרא הוא 

### Part 2
או דילמא טעמא דרבי שמעון משום דכתיב וזאת תורת המנחה וזבח לא כתיב אמר ליה כלום הגענו לסוף דעתו של רבי שמעון 

### Part 3
כרבה לא משני ליה משום קושיא דאביי 

### Part 4
כרבא לא משני ליה משום קושיא וזאת תורת החטאת 

### Part 5
כרב אשי לא משני ליה משום קושיא דרב אחא בריה דרבא

### Part 6
חוץ ממנחת חוטא ומנחת קנאות בשלמא מנחת חוטא חטאת קרייה רחמנא לא ישים עליה שמן ולא יתן עליה לבונה כי חטאת היא וגו׳ אלא מנחת קנאות מנלן

### Part 7
דתני תנא קמיה דרב נחמן מנחת קנאות מותרה נדבה 

### Part 8
אמר ליה שפיר קאמרת מזכרת עון כתיב בה ובחטאת כתיב ואתה נתן לכם לשאת את עון העדה מה חטאת מותרה נדבה אף מנחת קנאות מותרה נדבה וכחטאת מה חטאת פסולה שלא לשמה אף מנחת קנאות פסולה שלא לשמה

### Part 9
אלא מעתה אשם יהא פסול שלא לשמו דגמר עון עון מחטאת

### Part 10
דנין עון מעון ואין דנין עונו מעון

### Part 11
מאי נפקא מינה והא תנא דבי רבי ישמעאל ושב הכהן ובא הכהן זו היא שיבה זו היא ביאה 

### Part 12
ועוד ליגמר עונו עונו מעון דשמיעת הקול דכתיב אם לא יגיד ונשא עונו

### Part 13
אלא כי גמרי גזירה שוה למותר נדבה הוא דגמרי 

### Part 14
וכי תימא אין גזירה שוה למחצה גלי רחמנא גבי חטאת ושחט אותה לחטאת אותה לשמה כשירה שלא לשמה פסולה אבל כל קדשים בין לשמן בין שלא לשמן כשרים

### Part 15
אלא מנחת חוטא ומנחת קנאות דפסולין שלא לשמן מנלן

### Part 16
חטאת טעמא מאי משום דכתיב בה היא הכי נמי הא כתיב בהו היא

### Part 17
אשם נמי הא כתיב ביה הוא ההוא הוא לאחר הקטרת אימורין הוא דכתיב 

### Part 18
כדתניא אבל אשם לא נאמר בו הוא אלא לאחר הקטרת אימורין הוא עצמו שלא הוקטרו אימוריו כשר

### Part 19
ואלא הוא למה לי לכדרב הונא אמר רב אשם שניתק לרעייה ושחטו סתם כשר לשום עולה 

### Part 20
ניתק אין לא ניתק לא אמר קרא הוא בהוייתו יהא

### Part 21
אמר רב מנחת העומר שקמצה שלא לשמה פסולה הואיל ובאת להתיר ולא התירה וכן אתה אומר באשם נזיר

>Credit : William Davidson Edition
>License : CC-BY-NC