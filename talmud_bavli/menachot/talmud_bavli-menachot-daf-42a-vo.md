
### Part 1
אין לה שיעור למעלה אבל יש לה שיעור למטה דאי לא תימא הכי כיוצא בו לולב אין לו שיעור הכי נמי דאין לו שיעור כלל

### Part 2
והתנן לולב שיש בו שלשה טפחים כדי לנענע בו כשר אלא אין לו שיעור למעלה אבל יש לו שיעור למטה הכי נמי אין לו שיעור למעלה אבל יש לו שיעור למטה

### Part 3
תנו רבנן ציצת אין ציצית אלא ענף וכן הוא אומר ויקחני בציצת ראשי ואמר אביי וצריך לפרודה כי צוציתא דארמאי

### Part 4
תנו רבנן הטיל על הקרן או על הגדיל כשירה רבי אליעזר בן יעקב (אומר) פוסל בשתיהן

### Part 5
כמאן אזלא הא דאמר רב גידל אמר רב ציצית צריכה שתהא נוטפת על הקרן שנאמר על כנפי בגדיהם כמאן כרבי אליעזר בן יעקב

### Part 6
אמר רבי יעקב אמר רבי יוחנן וצריך שירחיק מלא קשר גודל

### Part 7
ואיצטריך דרב פפא ואיצטריך דרבי יעקב דאי מדרב פפא הוה אמינא תוך שלש דלא לירחיק טפי וכמה דמקרב מעלי איצטריך דרבי יעקב

### Part 8
ואי מדרבי יעקב הוה אמינא מלא קשר גודל דלא ליקרב טפי וכמה דרחיק מעלי צריכא

### Part 9
רבינא ורב סמא הוו יתבי קמיה דרב אשי חזייה רב סמא לקרניה דגלימיה דרבינא דסתר ובצר ממלא קשר גודל אמר ליה לא סבר לה מר להא דרבי יעקב אמר ליה בשעת עשייה איתמר

### Part 10
איכסיף אמר ליה רב אשי לא תתקיף לך חד מינייהו כתרי מינן

### Part 11
רב אחא בר יעקב רמי ארבע ועייף להו מיעף ומעייל להו בגלימא ואביק להו מיבק קסבר בעינן תמניא בגלימא כי היכי דליהוי גדיל גדילים במקום פתיל

### Part 12
רב ירמיה מדפתי רמי תמניא דאינהו שיתסר ולא אביק להו מר בריה דרבינא עביד כדידן

### Part 13
רב נחמן אשכחיה לרב אדא בר אהבה רמי חוטי וקא מברך לעשות ציצית אמר ליה מאי ציצי שמענא הכי אמר רב ציצית אין צריכה ברכה

### Part 14
כי נח נפשיה דרב הונא על רב חסדא למירמא דרב אדרב ומי אמר רב ציצית אין צריך ברכה והא אמר רב יהודה אמר רב מנין לציצית בגוי שהיא פסולה שנאמר דבר אל בני ישראל ועשו להם ציצת בני ישראל יעשו ולא הגוים יעשו

### Part 15
והא מאי רומיא אמר רב יוסף קסבר רב חסדא כל מצוה שכשירה בגוי בישראל אין צריך לברך כל מצוה שפסולה בגוי בישראל צריך לברך

### Part 16
וכללא הוא והרי מילה דכשירה בגוי דתניא עיר שאין בה רופא ישראל ויש בה רופא ארמאי ורופא כותי ימול ארמאי ואל ימול כותי דברי רבי מאיר רבי יהודה אומר כותי ולא ארמאי

### Part 17
ובישראל צריך לברך דאמר מר המל אומר ברוך אשר קדשנו במצותיו וצונו על המילה

### Part 18
מידי הוא טעמא אלא לרב רב מיפסיל פסיל דאיתמר מנין למילה בגוי שפסולה דרו בר פפא משמיה דרב אמר ואתה את בריתי תשמר

### Part 19
רבי יוחנן אמר המול ימול המל ימול

### Part 20
סוכה מסייע ליה תפילין הוי תיובתיה

### Part 21
הרי סוכה דכשירה בגוי דתניא סוכת גוים סוכת נשים סוכת בהמה סוכת כותיים סוכה מכל מקום כשירה ובלבד שתהא מסוככת כהילכתא

### Part 22
ובישראל אין צריך לברך דתניא העושה סוכה לעצמו אומר ברוך אתה ה׳ אלהינו מלך העולם שהחיינו וקימנו והגיענו לזמן הזה בא לישב בה אומר ברוך אתה ה׳ אלהינו מלך העולם אשר קדשנו במצותיו וצונו לישב בסוכה ואילו לעשות סוכה לא מברך

### Part 23
תפילין תיובתיה והרי תפילין דפסולות בגוי דתני רב חיננא בריה דרבא

>Credit : William Davidson Edition
>License : CC-BY-NC