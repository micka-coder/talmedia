
### Part 1
אלא אי אמרת תרי גופי נינהו מי מיצטרפי

### Part 2
הא מני רבי היא דתניא השוחט את הכבש לאכול חצי זית מחלה זו וכן חבירו לאכול חצי זית מחלה זו רבי אומר אומר אני שזה כשר

### Part 3
טעמא דאמר חצי חצי אבל אמר כזית משתיהן מצטרף

### Part 4
ורבי אליבא דמאן אי אליבא דרבנן אפילו באחת מהן נמי אי אליבא דרבי יוסי הדרא קושיין לדוכתיה

### Part 5
לעולם אליבא דרבנן ולא תימא עד שיפגל בשתיהן אלא בשניהן ואפילו באחת מהן

### Part 6
ולאפוקי מדרבי מאיר דאמר מפגלין בחצי מתיר קא משמע לן דלא

### Part 7
אי הכי מאי לעולם אי אמרת בשלמא בשתיהן ובשניהן ורבי יוסי היא ולאפוקי מדרבי מאיר ומדרבנן קאתי היינו דקאמר לעולם

### Part 8
אלא אי אמרת רבנן ולאפוקי מדרבי מאיר מאי לעולם

### Part 9
ועוד הא אמר רב אשי תא שמע רבי אומר משום רבי יוסי פיגל בדבר הנעשה בחוץ פיגל בדבר הנעשה בפנים לא פיגל

### Part 10
כיצד היה עומד בחוץ ואמר הריני שוחט על מנת להזות מדמו למחר לא פיגל שמחשבה בחוץ בדבר הנעשה בפנים היה עומד בפנים ואמר הריני מזה על מנת להקטיר אימורין למחר ולשפוך שיריים למחר לא פיגל שמחשבה בפנים בדבר הנעשה בחוץ

### Part 11
היה עומד בחוץ ואמר הריני שוחט על מנת לשפוך שיריים למחר ולהקטיר אימורין למחר פיגל שמחשבה בחוץ בדבר הנעשה בחוץ

### Part 12
לשפוך שיריים לאיפגולי מאי אילימא לאיפגולי דם דם מי מיפגל והתנן אלו דברים שאין חייבין עליהן משום פיגול הקומץ והלבונה והקטורת ומנחת כהנים ומנחת נסכים ומנחת כהן משיח והדם

### Part 13
אלא פשיטא לאפגולי בשר השתא ומה התם דלא חשיב ביה בבשר גופיה אמר רבי יוסי מיפגל הכא דחשיב ביה בזבח גופיה לא כל שכן דפיגל בירך ימין פיגל בירך שמאל

### Part 14
ועוד האמר רבינא תא שמע הקומץ את המנחה לאכול שיריה או להקטיר קומצה למחר מודה רבי יוסי בזו שפיגל וחייבין עליו כרת 

### Part 15
להקטיר קומצה לאיפגולי מאי אילימא לאיפגולי קומץ קומץ מי מיפגל והתנן אלו דברים שאין חייבין עליהן משום פיגול הקומץ כו׳ אלא פשיטא לאיפגולי שיריים השתא ומה התם דלא חשיב בהו בשיריים גופיה

>Credit : William Davidson Edition
>License : CC-BY-NC