
### Part 1
ודלמא כולה חובה היא וכל שהוא ממנו לאישים הרי הוא בבל תקטירו 

### Part 2
אמר רבי יהודה בריה דרבי שמעון בן פזי דמסיק להו לשום עצים וכרבי אליעזר דתניא רבי אליעזר אומר לריח ניחוח אי אתה מעלה אבל אתה מעלה לשום עצים

### Part 3
אמר ליה רב אחא בריה דרבא לרב אשי ודלמא דכולי עלמא מותר לערב חובה בנדבה והכא בדרבי אליעזר קא מיפלגי דרבנן אית להו דרבי אליעזר ורבי לית ליה דרבי אליעזר 

### Part 4
אמר ליה אי סלקא דעתך לרבי מותר לערב חובה בנדבה ודרבי אליעזר לית ליה אפשר דמייתי שיתין בחד מנא וחד בחד מנא ומגע להו וקמיץ

### Part 5
רבא אמר דכולי עלמא מותר לערב חובה בנדבה ודכולי עלמא אית להו דרבי אליעזר והכא בפלוגתא דרבי אליעזר בן יעקב ורבנן קא מיפלגי 

### Part 6
דתנן אפילו מנחה של ששים עשרון נותן לה ששים לוג רבי אליעזר בן יעקב אומר אפילו מנחה של ששים עשרון אין לה אלא לוגה שנאמר למנחה ולג שמן

### Part 7
רבנן סברי [כרבנן] דאמרי ששים לוג וכל חד וחד עשרון לוגה קא שקיל 

### Part 8
ורבי סבר כרבי אליעזר בן יעקב דאמר אין לה אלא לוגה ולא ידעינן אי חדא מנחה היא דסגי לה בחד לוג אי שתי מנחות נינהו דבעינן שני לוגין

### Part 9
רב אשי אמר בקטן והביא גדול קמיפלגי רבנן סברי קטן והביא גדול יצא ורבי סבר לא יצא 

### Part 10
והא איפלגו בה חדא זמנא דתנן קטן והביא גדול יצא רבי אומר לא יצא 

### Part 11
צריכא דאי איתמר בהא בהא קא אמרי רבנן משום דאידי ואידי קומץ הוא אבל התם דקא נפישי אימורין אימא מודו ליה לרבי

### Part 12
ואי איתמר בההיא בההיא קאמר רבי אבל בהא אימא מודי להו לרבנן צריכא

### Part 13
סימן עצים זהב יין עולה תודה שור

### Part 14
מתני׳ הרי עלי עצים לא יפחות משני גזירין לבונה לא יפחות מקומץ 

### Part 15
חמשה קמצים הם האומר עלי לבונה לא יפחות מקומץ המנדב מנחה יביא עמה קומץ לבונה המעלה את הקומץ בחוץ חייב שני בזיכין טעונין שני קמצים 

### Part 16
הרי עלי זהב לא יפחות מדינר זהב כסף לא יפחות מדינר כסף נחשת לא יפחות ממעה כסף פירשתי ואיני יודע מה פירשתי יהא מביא עד שיאמר לא לכך נתכוונתי

### Part 17
גמ׳ תנו רבנן קרבן מלמד שמתנדבין עצים וכמה שני גזירין וכן הוא אומר והגורלות הפלנו על קרבן העצים רבי אומר עצים קרבן הם טעונין מלח וטעונין הגשה

### Part 18
אמר רבא ולדברי רבי עצים טעונין קמיצה אמר רב פפא לדברי רבי עצים צריכין עצים

### Part 19
לבונה לא יפחות מן הקומץ מנלן דכתיב והרים ממנו בקמצו מסלת המנחה ומשמנה ואת כל הלבנה מקיש לבונה להרמה דמנחה מה הרמה דמנחה קומץ אף לבונה נמי קומץ

### Part 20
תנו רבנן הרי עלי למזבח יביא לבונה שאין לך דבר שקרב לגבי מזבח אלא לבונה פירשתי ואיני יודע מה פירשתי יביא מכל דבר שקרב למזבח 

### Part 21
ותו ליכא והא איכא עולה איכא עורה לכהנים 

### Part 22
והא איכא עולת העוף איכא

>Credit : William Davidson Edition
>License : CC-BY-NC