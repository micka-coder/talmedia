
### Part 1
אמר רבי יוחנן הניח בשר על גבי גחלים היפך בו חייב לא היפך בו פטור

### Part 2
אמר רבא מאי חייב נמי דקאמר כמעשה צלי של שבת

### Part 3
גופא אמר רבה בר בר חנה אמר רבי יוחנן הניח בשר על גבי גחלים היפך בו חייב לא היפך בו פטור היכי דמי אילימא דאי לא היפך ביה לא בשיל פשיטא אלא דאי לא מהפיך ליה נמי הוה בשיל אמאי לא מיחייב

### Part 4
לא צריכא דאי לא היפך ביה הוה בשיל מצד אחד כמאכל בן דרוסאי וכי מהפיך ביה בשיל משני צדדין כמאכל בן דרוסאי וקא משמע לן דכל מצד אחד כמאכל בן דרוסאי לא כלום הוא

### Part 5
אמר רבא ואם נצלה בו כגרוגרת מצד אחד במקום אחד חייב אמר ליה רבינא לרב אשי במקום אחד אין בשנים או שלשה מקומות לא והתנן הקודח כל שהוא חייב 

### Part 6
היכי דמי אילימא במקום אחד כל שהוא למאי חזי אלא לאו בשנים או שלשה מקומות דחזו לצירוף לא לעולם במקום אחד דחזו לבבא דאקלידא

### Part 7
ואיכא דאמרי אמר רבא אפילו בשנים ושלשה מקומות אמר ליה רבינא לרב אשי אף אנן נמי תנינא הקודח כל שהוא חייב היכי דמי אילימא במקום אחד כל שהוא למאי חזי אלא לאו בשנים ושלשה מקומות דחזי לצירוף לא לעולם במקום אחד דחזו לבבא דאקלידא

### Part 8
תנו רבנן אילו נאמר אשר תקריבו לה׳ לא תעשה חמץ הייתי אומר אין לי בלא תעשה חמץ אלא קומץ בלבד 

### Part 9
מנחה מנין תלמוד לומר מנחה שאר מנחות מנין תלמוד לומר כל המנחה 

### Part 10
אשר תקריבו לה׳ כשרה ולא פסולה מכאן אמרו המחמיץ את הכשירה חייב ואת הפסולה פטור

### Part 11
בעי רב פפא חימצה ויצאת וחזר וחימצה מהו כיון דיצאת איפסילה לה ביוצא וכי הדר מחמיץ לה לא מיחייב עלה משום מחמיץ אחר מחמיץ 

### Part 12
או דילמא כיון דחימצה פסול יוצא לא מהני ביה וכי הדר מחמיץ לה מיחייב עלה משום מחמיץ אחר מחמיץ תיקו

### Part 13
בעי רב מרי חימצה בראשו של מזבח מהו אשר תקריבו אמר רחמנא והא אקרבה 

### Part 14
או דלמא מחוסר הקטרה כמחוסר מעשה דמי תיקו

### Part 15
והשתא דנפקא ליה מכל המנחה אשר תקריבו (לה׳) למה לי מיבעי ליה לכדתניא אשר תקריבו לרבות מנחת נסכים לחימוץ דברי רבי יוסי הגלילי רבי עקיבא אומר לרבות לחם הפנים לחימוץ

### Part 16
מנחת נסכים מי פירות הם

>Credit : William Davidson Edition
>License : CC-BY-NC