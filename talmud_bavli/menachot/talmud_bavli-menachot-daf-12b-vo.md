
### Part 1
או כזית אשירים בקמיצה נמי לאכול שירים לא תני או כזית וקתני סיפא פיגול וחייבין עליו כרת אלמא מהניא להו הקטרה 

### Part 2
אמר ליה אביי לא הא מני רבי אלעזר היא דתנן הקומץ והלבונה והקטרת ומנחת כהנים ומנחת כהן משיח ומנחת נסכים שהקריב מאחת מהן כזית בחוץ חייב ורבי אלעזר פוטר עד שיקריב את כולו 

### Part 3
כיון דבהקטרת קמיצה לא מתני ליה או כזית מקומצה בחוץ בשירים נמי לא מתני ליה או כזית

### Part 4
אי רבי אלעזר האי להקטיר קומצה להקטיר קומצה ולבונתה מיבעי ליה דתנן הקומץ והלבונה שהקריב את אחד מהן בחוץ חייב ורבי אלעזר פוטר עד שיקריב את שניהם

### Part 5
לא נצרכא אלא לקומץ דמנחת חוטא

### Part 6
ואיכפל תנא לאשמועינן קומץ דמנחת חוטא אין וכן כי אתא רב דימי אמר רבי אלעזר קומץ דמנחת חוטא הוא ורבי אלעזר היא 

### Part 7
הדר אמר רבא לאו מילתא היא דאמרי דתניא קדש קדשים הוא שאם נפרסה אחת מהן חלותיה כולן פסולות 

### Part 8
הא יצאת הני דאיכא גוואי כשרות מאן שמעת ליה דאמר זריקה מועלת ליוצא רבי עקיבא היא וקאמר נפרסה לא 

### Part 9
אמר ליה אביי מי קתני הא יצאת דלמא הא נטמאת הנך כשרות 

### Part 10
מאי טעמא דמרצה ציץ אבל יצאת לא ורבי אליעזר היא דאמר אין זריקה מועלת ליוצא

### Part 11
ובדין הוא דאיבעי ליה למיתני נמי יצאת והאי דקתני נפרסה הא קא משמע לן דאפילו נפרסה דאיתיה בפנים לא מהניא ליה הקטרה אבל לרבי עקיבא דאמר זריקה מועלת ליוצא אפילו חסרון נמי מהניא ליה הקטרה

### Part 12
מתני׳ לאכול כחצי זית ולהקטיר כחצי זית כשר שאין אכילה והקטרה מצטרפין

### Part 13
גמ׳ טעמא דלאכול ולהקטיר הא לאכול ולאכול דבר שאין דרכו לאכול מצטרף 

### Part 14
והקתני רישא לאכול דבר שדרכו לאכול ולהקטיר דבר שדרכו להקטיר דבר שדרכו לאכול אין שאין דרכו לאכול לא מאן תנא 

### Part 15
אמר רבי ירמיה הא מני רבי אליעזר היא דאמר מחשבין מאכילת אדם למזבח ומאכילת מזבח לאדם 

### Part 16
דתנן הקומץ את המנחה לאכול דבר שאין דרכו לאכול ולהקטיר דבר שאין דרכו להקטיר כשר ורבי אליעזר פוסל

### Part 17
אביי אמר אפילו תימא רבנן לא תימא הא לאכול ולאכול דבר שאין דרכו לאכול אלא אימא הא לאכול ולאכול דבר שדרכו לאכול

### Part 18
ומאי קא משמע לן הא בהדיא קתני לה לאכול כזית בחוץ וכזית למחר כזית למחר וכזית בחוץ כחצי זית בחוץ וכחצי זית למחר כחצי זית למחר וכחצי זית בחוץ פסול ואין בו כרת 

>Credit : William Davidson Edition
>License : CC-BY-NC