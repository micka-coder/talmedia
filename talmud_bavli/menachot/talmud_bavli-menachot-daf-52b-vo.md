
### Part 1
לרבנן הוכפלה לבונתו או לא מי אמרינן מתוך שהוכפלה סלתו הוכפלה לבונתו או דילמא מאי דגלי גלי מאי דלא גלי לא גלי

### Part 2
ושמן בין לאבא יוסי בן דוסתאי ובין לרבנן מהו

### Part 3
אמר רבא תא שמע חמשה קמצין הן ואם איתא זימנין דמשכחת לה שבעה

### Part 4
דאי לא קתני יתיב רב פפא וקאמר לה להא שמעתא אמר ליה רב יוסף בר שמעיה לרב פפא והא מעלה קומץ בחוץ דאי הוה וקתני

### Part 5
מאי הוי עלה אמר רב נחמן בר יצחק תא שמע דתניא כהן גדול שמת ולא מינו אחר תחתיו שלימה שחרית ושלימה בין הערבים ומפריש לה שני קמצין קומץ שחרית וקומץ בין הערבים ומפריש לה שלשת לוגין לוג ומחצה שחרית לוג ומחצה בין הערבים

### Part 6
מני אילימא רבנן מאי שנא לבונתה דהוכפלה ומאי שנא שמנה דלא הוכפלה

### Part 7
אלא אבא יוסי בן דוסתאי היא דאמר חביתי כהן גדול בעלמא שני קמצין בעיא ולבונה לא הוכפלה ושמן לא הוכפל

### Part 8
ומדשמן לאבא יוסי בן דוסתאי לא הוכפלה לבונתה ושמנה לרבנן נמי לא הוכפלו

### Part 9
אמר רבי יוחנן הלכה כאבא יוסי בן דוסתאי ומי אמר רבי יוחנן הכי והא אמר רבי יוחנן הלכה כסתם משנה ותנן חמשה קמצין הן

### Part 10
אמוראי נינהו ואליבא דרבי יוחנן 

### Part 11
הדרן עלך התכלת

### Part 12
מתני׳ כל המנחות באות מצה חוץ מחמץ שבתודה ושתי הלחם שהן באות חמץ 

### Part 13
רבי מאיר אומר השאור בודה להן מתוכן ומחמצן

### Part 14
רבי יהודה אומר אף היא אינה מן המובחר אלא מביא את השאור ונותנו לתוך המדה וממלא את המדה אמרו לו אף היא היתה חסרה או יתרה

### Part 15
גמ׳ בעא מיניה רבי פרידא מרבי אמי מנין לכל המנחות שהן באות מצה מנלן דכתיב בה כתיב בה דלא כתיב בה כתיב בה

>Credit : William Davidson Edition
>License : CC-BY-NC