
### Part 1
או קורט לבונה פסול כל הני למה לי 

### Part 2
צריכא דאי תנא צרור משום דלאו בת הקרבה היא אבל מלח דבת הקרבה היא אימא תתכשר 

### Part 3
ואי תנא מלח דלא איקבע בהדי מנחה מעיקרא שאינו מולח אלא הקומץ בלבד אבל לבונה דאיקבע בהדי מנחה מעיקרא אימא תתכשר קא משמע לן

### Part 4
מפני שאמרו הקומץ החסר או היתר פסול מאי איריא משום חסר ויתר ותיפוק ליה משום חציצה אמר רבי ירמיה מן הצד

### Part 5
אמר ליה אביי לרבא כיצד קומצין אמר ליה כדקמצי אינשי איתיביה זו זרת זו קמיצה 

### Part 6
זו אמה זו אצבע זו גודל

### Part 7
אלא להשוות כלומר קומץ מלא היד כדי שלא יהא חסר ואחר כך מוחק באצבע קטנה מלמטה 

### Part 8
היכי עביד אמר רב זוטרא בר טוביה אמר רב חופה שלש אצבעותיו עד שמגיע על פס ידו וקומץ 

### Part 9
תניא נמי הכי מלא קמצו יכול מבורץ תלמוד לומר בקמצו 

### Part 10
אי בקמצו יכול בראשי אצבעותיו תלמוד לומר מלא קמצו הא כיצד חופה שלש אצבעותיו על פס ידו וקומץ 

### Part 11
במחבת ובמרחשת מוחק בגודלו מלמעלה ובאצבעו קטנה מלמטה וזו היא עבודה קשה שבמקדש 

### Part 12
זהו ותו לא והאיכא מליקה והאיכא חפינה אלא זו היא אחת מעבודות קשות שבמקדש 

### Part 13
אמר רב פפא פשיטא לי מלא קמצו כדקמצי אינשי בעי רב פפא קמץ בראשי אצבעותיו מאי 

### Part 14
מן הצדדין מאי ממטה למעלה מאי תיקו 

### Part 15
אמר רב פפא פשיטא לי מלא חפניו כדחפני אינשי בעי רב פפא חפן בראשי אצבעותיו מהו מן הצדדין מהו חפן בזו ובזו וקרבן זו אצל זו מהו תיקו 

### Part 16
בעי רב פפא דבקיה לקומץ בדפניה דמנא מאי תוך כלי בעינן והאיכא או דלמא הנחה בתוכו בעינן וליכא תיקו 

### Part 17
בעי מר בר רב אשי הפכיה למנא ודבקיה לקומץ בארעיתא דמנא מאי הנחה בתוכו בעינן והאיכא או דלמא כתיקנו בעינן וליכא תיקו

### Part 18
מתני׳ כיצד הוא עושה פושט את אצבעותיו על פס ידו ריבה שמנה חסר שמנה חיסר לבונתה פסולה

### Part 19
גמ׳ היכי דמי ריבה שמנה אמר רבי אליעזר כגון שהפריש לה שני לוגין ולוקמה כגון דעריב בה שמן דחולין ושמן דחבירתה 

### Part 20
וכי תימא שמן דחולין ושמן דחבירתה לא פסל מתקיף לה רב זוטרא בר טוביה אלא מעתה מנחת חוטא דפסל בה שמן היכי משכחת לה 

### Part 21
אי דידה הא לית לה אי דחולין ודחבירתה הא אמרת לא פסל ואי אמרת דאפריש לה שמן כיון דלית לה שמן כלל חולין נינהו

### Part 22
ורבי אליעזר לא מיבעיא קאמר לא מיבעיא דחולין ודחבירתה דפסיל אבל הפריש לה שני לוגין הואיל והאי חזי ליה והאי חזי ליה אימא לא ליפסיל קא משמע לן 

### Part 23
ומנא ליה לרבי אליעזר הא אמר רבא מתניתין קשיתיה מאי איריא דתני ריבה שמנה ליתני ריבה לה שמן אלא הא קא משמע לן דאף על גב דהפריש לה שני לוגין

### Part 24
חיסר לבונתה תנו רבנן חסרה ועמדה על קורט אחד פסולה על שני קרטין כשרה דברי רבי יהודה רבי שמעון אומר על קורט אחד כשרה פחות מכאן פסולה 

>Credit : William Davidson Edition
>License : CC-BY-NC