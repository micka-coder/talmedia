
### Part 1
חריפי דפומבדיתא הקטרה מפגלת הקטרה ואפילו לרבנן דאמרי אין מפגלין בחצי מתיר הני מילי היכא דחישב ביה בשירים ולבונה במילתא קיימא אבל הכא דחישב לה בלבונה כמה דחישב ביה בכוליה מתיר דמי

### Part 2
אמר רבא אף אנן נמי תנינא זה הכלל כל הקומץ ונותן בכלי והמוליך והמקטיר לאכול דבר שדרכו לאכול ולהקטיר דבר שדרכו להקטיר חוץ למקומו פסול ואין בו כרת חוץ לזמנו פגול וחייבין עליו כרת

### Part 3
מאי לאו הקטרה דומיא דהנך מה הנך בין לאכול בין להקטיר אף הקטרה בין לאכול בין להקטיר

### Part 4
לא הנך בין לאכול בין להקטיר הקטרה לאכול אין להקטיר לא

### Part 5
יתיב רב מנשיא בר גדא קמיה דאביי ויתיב וקא אמר משמיה דרב חסדא אין הקטרה מפגלת הקטרה ואפילו לרבי מאיר דאמר מפגלין בחצי מתיר

### Part 6
הני מילי היכא דחישב בהו בשירים דקומץ מתיר דידהו אבל הכא דקומץ לאו מתיר דלבונה הוא לא מצי מפגל ביה

### Part 7
אמר ליה אביי עני מרי משמיה דרב אמר ליה אין איתמר נמי אמר רב חסדא אמר רב אין הקטרה מפגלת הקטרה

### Part 8
אמר רב יעקב בר אידי משמיה דאביי אף אנן נמי תנינא שחט אחד מן הכבשים לאכול ממנו למחר הוא פיגול וחבירו כשר לאכול מחבירו למחר שניהם כשרין מאי טעמא לאו משום דכיון דלאו מתיר דידיה הוא לא מצי מפגל ביה

### Part 9
לא התם הוא דלא איקבע בחד מנא אבל הכא דאיקבע בחד מנא כי חד דמו

### Part 10
אמר רב המנונא הא מילתא אבלע לי רבי חנינא ותקילא לי ככוליה תלמודאי הקטיר קומץ להקטיר לבונה ולבונה לאכול שירים למחר פגול

### Part 11
מאי קא משמע לן אי הקטרה מפגלת הקטרה קא משמע לן לימא הקטיר קומץ להקטיר לבונה אי מפגלין בחצי מתיר קא משמע לן לימא הקטיר קומץ לאכול שירים למחר אי תרוייהו אתא קא משמע לן לימא הקטיר קומץ להקטיר לבונה ולאכול שירים למחר

### Part 12
אמר רב אדא בר אהבה לעולם קסבר אין הקטרה מפגלת הקטרה ואין מפגלין בחצי מתיר ושאני הכא דפשטא ליה מחשבה בכולה מנחה

### Part 13
תני תנא קמיה דרב יצחק בר אבא הקטיר קומץ לאכול שירים לדברי הכל פגול והא מיפלג פליגי אלא אימא לדברי הכל פסול

### Part 14
ולימא הרי זה פגול ורבי מאיר היא תנא דברי הכל אתניוה פיגול בפסול מיחלף ליה הרי זה בדברי הכל לא מיחלף ליה 

### Part 15
הדרן עלך הקומץ את המנחה

### Part 16
מתני׳ הקומץ את המנחה לאכול דבר שאין דרכו לאכול ולהקטיר דבר שאין דרכו להקטיר כשר רבי אליעזר פוסל 

### Part 17
לאכול דבר שדרכו לאכול ולהקטיר דבר שדרכו להקטיר פחות מכזית כשר לאכול כחצי זית ולהקטיר כחצי זית כשר שאין אכילה והקטרה מצטרפין

### Part 18
גמ׳ אמר רבי אסי אמר רבי יוחנן מאי טעמא דרבי אליעזר אמר קרא ואם האכל יאכל מבשר זבח שלמיו בשתי אכילות הכתוב מדבר אחד אכילת אדם ואחד אכילת מזבח לומר לך כשם שמחשבין באכילת אדם כך מחשבין באכילת מזבח

### Part 19
וכשם שמחשבין מאכילת אדם לאכילת אדם ומאכילת מזבח לאכילת מזבח כך מחשבין מאכילת אדם למזבח ומאכילת מזבח לאדם 

### Part 20
מאי טעמא מדאפקינהו רחמנא להקטרה בלשון אכילה 

### Part 21
ורבנן האי דאפקינהו רחמנא בלשון אכילה

>Credit : William Davidson Edition
>License : CC-BY-NC