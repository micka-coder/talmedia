
### Part 1
תאמר בפסח דורות שטעון מתן דמים ואימורין לגבי מזבח 

### Part 2
אמר לו הרי הוא אומר ועבדת את העבדה הזאת בחדש הזה שיהיו כל עבודות של חודש הזה כזה

### Part 3
ורבי עקיבא אי סבר לה דאין דנין אפשר משאי אפשר ליקו במילתיה

### Part 4
אי הדר ביה והאי דלא גמר מפסח מצרים משום האי פירכא הוא פסח מדבר יוכיח

### Part 5
לדבריו דרבי אליעזר קאמר לדידי אין דנין אפשר משאי אפשר לדידך דאמרת דנין אפשר משאי אפשר מה לפסח מצרים שכן אינו טעון מתן דמים ואימורין לגבי מזבח תאמר בפסח דורות שטעון מתן דמים ואימורין לגבי מזבח

### Part 6
ואמר ליה רבי אליעזר ועבדת

### Part 7
ורבי אליעזר לימא ליה פסח מדבר יוכיח

### Part 8
לדבריו דרבי עקיבא קאמר ליה לדידי דנין אפשר משאי אפשר ומשום האי פירכא פסח מדבר יוכיח לדידך דאמרת אין דנין אפשר משאי אפשר ועבדת

### Part 9
והשתא נמי ליפרוך אמר רב ששת זאת אומרת אין משיבין על ההיקש

### Part 10
ובתרביצא אמור וכי דבר הלמד בהיקש חוזר ומלמד בהיקש בכללא איתמר פסח כוליה חדא מילתא היא

### Part 11
ורבי עקיבא פסח דאינו בא אלא מן החולין מנא ליה נפקא ליה מהא דאמר שמואל משום רבי אליעזר זאת התורה לעלה ולמנחה ולחטאת ולאשם ולמלואים ולזבח השלמים 

### Part 12
עולה מה עולה טעונה כלי אף כל טעון כלי מאי היא אילימא מזרק גבי זבחי שלמי ציבור נמי כתיב וישם באגנת

### Part 13
אלא סכין ועולה גופה מנלן דכתיב וישלח אברהם את ידו ויקח את המאכלת לשחט את בנו והתם עולה הוא דכתיב ויעלהו לעלה תחת בנו

### Part 14
מנחה מה מנחה אינה נאכלת אלא לזכרי כהונה אף כל אין נאכלין אלא לזכרי כהונה מאי אי חטאת ואשם

>Credit : William Davidson Edition
>License : CC-BY-NC