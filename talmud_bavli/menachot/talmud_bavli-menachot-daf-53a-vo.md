
### Part 1
זאת תורת המנחה הקרב אתה בני אהרן לפני ה׳ אל פני המזבח והנותרת ממנה יאכלו אהרן ובניו מצות תאכל אמר ליה מצוה לא קא מיבעיא לי כי קא מיבעיא לי לעכב

### Part 2
אמר ליה לעכב נמי כתיב לא תאפה חמץ אלא מצה

### Part 3
מתקיף לה רב חסדא ואימא לא תאפה חמץ אלא שיאור 

### Part 4
שיאור דמאן אי דרבי מאיר לרבי יהודה מצה מעליא היא אי דרבי יהודה לרבי מאיר חמץ מעליא הוא 

### Part 5
אי דרבי מאיר לרבי מאיר מדלקי עליה חמץ הוא אלא דרבי יהודה לרבי יהודה

### Part 6
מתקיף לה רב נחמן בר יצחק ואימא לא תאפה חמץ אלא חלוט חלוט מאי ניהו רביכה אי דאיכא רביכה כתיב בה רביכה והא לא כתיב בה רביכה

### Part 7
ואימא דכתיב בה רביכה מצוה ברביכה ודלא כתיב בה רביכה אי בעי רביכה לייתי אי בעי מצה לייתי

### Part 8
מתקיף לה רבינא ואימא לא תאפה חמץ למיקם גברא בלאו בעלמא ואיפסולי לא מיפסלא

### Part 9
אלא מנלן כדתניא מצה יכול מצוה תלמוד לומר תהיה הכתוב קבעה חובה

### Part 10
בעא מינה רבי פרידא מרבי אמי מנין לכל המנחות שנילושות בפושרין ומשמרן שלא יחמיצו נלמדנה מפסח דכתיב ושמרתם את המצות 

### Part 11
אמר ליה בגופה כתיב מצה תהיה החייה

### Part 12
והא אפיקתיה לעכב אם כן ליכתוב קרא מצה היא מאי תהיה שמעת מינה תרתי

### Part 13
אמרי ליה רבנן לרבי פרידא רבי עזרא בר בריה דרבי אבטולס דהוא עשירי לרבי אלעזר בן עזריה דהוא עשירי לעזרא קאי אבבא אמר מאי כולי האי 

### Part 14
אי בר אוריין הוא יאי אי בר אוריין ובר אבהן יאי ואי בר אבהן ולא בר אוריין אישא תיכליה אמרו ליה בר אוריין הוא אמר להו ליעול וליתי

### Part 15
חזייה דהוה עכירא דעתיה פתח ואמר אמרת לה׳ אדני אתה טובתי בל עליך אמרה כנסת ישראל לפני הקדוש ברוך הוא רבונו של עולם החזק לי טובה שהודעתיך בעולם 

### Part 16
אמר לה טובתי בל עליך איני מחזיק טובה אלא לאברהם יצחק ויעקב שהודיעוני תחלה בעולם שנאמר לקדושים אשר בארץ המה ואדירי כל חפצי בם

### Part 17
כיון דשמעיה דקאמר אדיר פתח ואמר יבא אדיר ויפרע לאדירים מאדירים באדירים 

### Part 18
יבא אדיר זה הקדוש ברוך הוא דכתיב אדיר במרום ה׳ ויפרע לאדירים אלו ישראל שנאמר ואדירי כל חפצי בם מאדירים אלו המצרים דכתיב צללו כעופרת במים אדירים באדירים אלו מים שנאמר מקלות מים רבים אדירים משברי ים

### Part 19
יבא ידיד בן ידיד ויבנה ידיד לידיד בחלקו של ידיד ויתכפרו בו ידידים 

### Part 20
יבא ידיד זה שלמה המלך דכתיב וישלח ביד נתן הנביא ויקרא שמו ידידיה בעבור ה׳

>Credit : William Davidson Edition
>License : CC-BY-NC