
### Part 1
בקדש הקדשים תאכלנו 

### Part 2
והא למה לי קרא לימא בחצר אהל מועד יאכלוה ולא יהא טפל חמור מן העיקר

### Part 3
עבודה דאדם עובד במקום רבו אמרינן שלא יהא טפל חמור מן העיקר אכילה שאין אדם אוכל במקום רבו טעמא דכתב קרא הא לא כתב קרא לא יהא טפל חמור מן העיקר לא אמרינן

### Part 4
איתמר בללה חוץ לחומת עזרה רבי יוחנן אמר פסולה ריש לקיש אמר כשרה ריש לקיש אמר כשרה דכתיב ויצק עליה שמן ונתן עליה לבונה והדר והביאה אל בני אהרן הכהנים וקמץ

### Part 5
מקמיצה ואילך מצות כהונה לימד על יציקה ובלילה שכשרין בזר ומדכהונה לא בעיא פנים נמי לא בעיא

### Part 6
ורבי יוחנן אמר פסולה כיון דעשייתה בכלי הוא נהי דכהונה לא בעיא פנים מיהת בעיא תניא כוותיה דרבי יוחנן בללה זר כשרה חוץ לחומת העזרה פסולה

### Part 7
איתמר מנחה שחסרה קודם קמיצה רבי יוחנן אמר יביא מתוך ביתו וימלאנה ריש לקיש אמר לא יביא מתוך ביתו וימלאנה 

### Part 8
רבי יוחנן אמר מביא מתוך ביתו וימלאנה קמיצה קבעה ליה ריש לקיש אמר לא יביא מתוך ביתו וימלאנה קדושת כלי קבעה ליה 

### Part 9
איתיביה רבי יוחנן לרבי שמעון בן לקיש חסר הלוג אם עד שלא יצק ימלאנו תיובתא

### Part 10
איתמר שירים שחסרו בין קמיצה להקטרה רבי יוחנן אמר מקטיר קומץ עליהן וריש לקיש אמר אין מקטיר קומץ עליהן אליבא דרבי אליעזר כולי עלמא לא פליגי כי פליגי אליבא דרבי יהושע 

### Part 11
דתנן נטמאו שיריה נשרפו שיריה אבדו שיריה כמדת רבי אליעזר כשרה כמדת רבי יהושע פסולה

### Part 12
מאן דפסל כרבי יהושע ומאן דמכשר עד כאן לא אמר רבי יהושע התם אלא דלא אישתייר אבל היכא דאישתייר אפילו רבי יהושע מודה ליה 

### Part 13
דתניא רבי יהושע אומר כל הזבחים שבתורה שנשתייר מהם כזית בשר או כזית חלב זורק הדם כחצי זית בשר כחצי זית חלב אינו זורק את הדם 

### Part 14
ובעולה אפילו כחצי זית בשר וכחצי זית חלב זורק את הדם מפני שבעולה כולה כליל ובמנחה אף על פי שכולה קיימת לא יזרוק 

>Credit : William Davidson Edition
>License : CC-BY-NC