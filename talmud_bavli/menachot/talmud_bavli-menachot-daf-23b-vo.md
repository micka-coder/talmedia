
### Part 1
רבי יהודה בתר חזותא אזיל ואידי ואידי מין במינו הוא 

### Part 2
אלא אליבא דרבי חייא דתני רבי חייא נבילה ושחוטה בטילות זו בזו 

### Part 3
רבי חייא אליבא דמאן אי אליבא דרבנן הא אמרי עולין הוא דלא מבטלי אהדדי הא מין במינו בטיל ואי אליבא דרבי יהודה כל מין במינו לרבי יהודה לא בטיל 

### Part 4
לעולם אליבא דרבי יהודה וכי קא אמר רבי יהודה מין במינו לא בטל הני מילי היכא דאפשר ליה למיהוי כוותיה אבל היכא דלא אפשר ליה למיהוי כוותיה בטל

### Part 5
ובהא קא מיפלגי דרב חסדא סבר בתר מבטל אזלינן 

### Part 6
ורבי חנינא סבר בתר בטל אזלינן

### Part 7
תנן שתי מנחות שלא נקמצו ונתערבו זו בזו אם יכול לקמוץ מזו בפני עצמה ומזו בפני עצמה כשרות ואם לאו פסולות והא הכא כיון דקמיץ ליה מחדא אידך הוה ליה שירים ולא קא מבטלי שירים לטיבלא 

### Part 8
מני אי רבנן הא אמרי עולין הוא דלא מבטלי הדדי הא מין במינו בטל אלא פשיטא רבי יהודה 

### Part 9
בשלמא למאן דאמר בתר בטל אזלינן בטל הוי כמבטל דלכי קמיץ מאידך הוו להו שירים כי הני 

### Part 10
אלא למאן דאמר בתר מבטל אזלינן שירים מי קא הוו טיבלא לימא אליבא דרב חסדא דלא כרבי חייא 

### Part 11
התם כדרבי זירא דאמר רבי זירא נאמרה הקטרה בקומץ ונאמרה הקטרה בשירים 

### Part 12
מה הקטרה האמורה בקומץ אין הקומץ מבטל את חבירו אף הקטרה האמורה בשירים אין שירים מבטלין את הקומץ 

### Part 13
תא שמע הקומץ שנתערב במנחה שלא נקמצה לא יקטיר ואם הקטיר זו שנקמצה עלתה לבעלים וזו שלא נקמצה לא עלתה לבעלים ולא קא מבטיל ליה טיבלא לקומץ 

### Part 14
מני אי רבנן הא אמרי עולין הוא דלא מבטלי הדדי הא מין במינו בטיל אלא פשיטא רבי יהודה 

### Part 15
בשלמא למאן דאמר בתר מבטל אזלינן מבטל הוי כבטל דכל פורתא חזי למקמץ מיניה והוי ליה מין ומינו ומין במינו לא בטל 

### Part 16
אלא למאן דאמר בתר בטל אזלינן קומץ מי קא הוי טיבלא לימא דלא כרבי חייא הא נמי כדרבי זירא 

### Part 17
תא שמע נתערב קומצה בשירים של חברתה לא יקטיר ואם הקטיר עלתה לבעלים והא הכא דלא הוי מבטל כבטיל ולא קא מבטלי ליה שירים לקומץ 

### Part 18
מני אי רבנן וכו׳ 

### Part 19
אמר רבי זירא נאמרה הקטרה בקומץ ונאמרה הקטרה בשירים מה הקטרה האמורה בקומץ אין קומץ מבטל את חבירו אף הקטרה האמורה בשירים אין שירים מבטלין את הקומץ 

### Part 20
תא שמע תיבלה בקצח בשומשמין ובכל מיני תבלין כשרה מצה היא אלא שנקראת מצה מתובלת קא סלקא דעתך דאפיש לה תבלין טפי ממצה 

### Part 21
בשלמא למאן דאמר בתר בטל אזלינן בטיל הוי כמבטל דלכי מעפשא הוי לה כתבלין אלא למאן דאמר בתר מבטל אזלינן תבלין מי קא הוו מצה 

### Part 22
הכא במאי עסקינן דלא אפיש לה תבלין דרובה מצה היא ולא בטלה דיקא נמי דקתני מצה היא אלא שנקראת מצה מתובלת שמע מינה

### Part 23
כי סליק רב כהנא אשכחינהו לבני רבי חייא דיתבי וקאמרי עשרון שחלקו

>Credit : William Davidson Edition
>License : CC-BY-NC