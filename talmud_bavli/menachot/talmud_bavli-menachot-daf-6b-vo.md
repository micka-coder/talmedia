
### Part 1
שלא יהא חוטא נשכר ומפני מה אינה טעונה שלא יהא קרבנו מהודר סלקא דעתך אמינא הואיל ואמר רבי שמעון שלא יהא קרבנו מהודר כי קמצי לה פסולין נמי תתכשר קא משמע לן

### Part 2
אי הכי התם נמי ליתני אחד חטאת חלב ואחד כל הזבחים שקבלו דמן זר ואונן ולימא לרבי שמעון אצטריך 

### Part 3
אלמא כיון דתנא ליה כל ולא קתני חוץ כולהו משמע הכא נמי כיון דתנא כל ולא קתני חוץ כולהו משמע

### Part 4
אצטריך סלקא דעתך אמינא הואיל ואוקימנא לרישא דלא כרבי שמעון סיפא נמי דלא כרבי שמעון קא משמע לן

### Part 5
אמר רב זר שקמץ יחזיר והא אנן פסל תנן מאי פסל פסל עד שיחזיר

### Part 6
אי הכי היינו בן בתירא אי דאיתיה לקומץ בעיניה לא פליגי רבנן עליה דבן בתירא כי פליגי דחסר קומץ רבנן סברי לא יביא מתוך ביתו וימלאנו בן בתירא סבר יביא מתוך ביתו וימלאנו

### Part 7
אי הכי בן בתירא אומר יחזיר ויחזור ויקמוץ בימין בן בתירא אומר יחזיר ויביא מתוך ביתו וימלאנו ויחזור ויקמוץ בימין מיבעי ליה

### Part 8
כי קא אמר רב לבן בתירא פשיטא מהו דתימא עד כאן לא קא מכשר בן בתירא אלא בשמאל אבל בשאר פסולין לא קא משמע לן

### Part 9
מאי שנא שמאל דאשכחן לה הכשירא ביום הכפורים זר נמי אשכחן לה הכשירא בשחיטה

### Part 10
שחיטה לאו עבודה היא

### Part 11
ולא והאמר רבי זירא אמר רב שחיטת פרה בזר פסולה ואמר רב עלה אלעזר וחוקה כתיב בה שאני פרה דקדשי בדק הבית היא

### Part 12
ולאו כל דכן הוא קדשי בדק הבית בעו כהונה קדשי מזבח לא בעו כהונה אמר רב שישא בריה דרב אידי מידי דהוה אמראות נגעים דלאו עבודה נינהו ובעי כהונה

### Part 13
ונילף מבמה

### Part 14
וכי תימא מבמה לא ילפינן והתניא מנין ליוצא שאם עלה לא ירד שהרי יוצא כשר בבמה 

### Part 15
תנא אזאת תורת העלה סמיך ליה 

### Part 16
אלא טעמא דאשמעינן רב הא לאו הכי הוה אמינא בשאר פסולין פסל בן בתירא והתניא רבי יוסי ברבי יהודה ורבי אלעזר ברבי שמעון אומרים מכשיר היה בן בתירא בכל הפסולין כולן 

### Part 17
ותניא וקמץ משם ממקום שרגלי הזר עומדות 

### Part 18
בן בתירא אומר מנין שאם קמץ בשמאל שיחזיר ויחזור ויקמוץ בימין תלמוד לומר וקמץ משם ממקום שקמץ כבר 

### Part 19
וכיון דקרא סתמא כתיב בה מה לי שמאל ומה לי שאר הפסולין

### Part 20
אלא הא קמשמע לן רב קמץ ואפילו קידש ולאפוקי מהני תנאי דתניא רבי יוסי בן יוסי בן יאסיין ורבי יהודה הנחתום אמרו במה דברים אמורים שקמץ ולא קידש אבל קידש פסל 

### Part 21
ואיכא דאמרי קמץ אין קידש לא כמאן כהני תנאי ולאפוקי מתנא קמא 

### Part 22
מתקיף לה רב נחמן מאי קא סברי הני תנאי אי קמיצת פסולין עבודה היא אף על גב דלא עביד ליה מתן כלי אי קמיצת פסולין לאו עבודה היא כי עבד לה מתן כלי מאי הוה 

### Part 23
הדר אמר רב נחמן לעולם עבודה היא ולא גמרה עבודתה עד דעביד לה מתן כלי

### Part 24
אי הכי אפילו לא קידש 

>Credit : William Davidson Edition
>License : CC-BY-NC