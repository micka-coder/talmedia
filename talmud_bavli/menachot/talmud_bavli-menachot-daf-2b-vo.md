
### Part 1
ונדבה מי שרי לשנויי בה

### Part 2
לימא מתניתין דלא כרבי שמעון דתניא רבי שמעון אומר כל המנחות שנקמצו שלא לשמן כשירות ועלו לבעלים לשם חובה 

### Part 3
שאין המנחות דומות לזבחים שהקומץ מחבת לשום מרחשת מעשיה מוכיחין עליה לשום מחבת חריבה לשום בלולה מעשיה מוכיחין עליה לשום חריבה 

### Part 4
אבל בזבחים אינו כן שחיטה אחת לכולן וזריקה אחת לכולן וקבלה אחת לכולן 

### Part 5
הניחא לרב אשי דאמר כאן בקומץ מחבת לשום מרחשת כאן בקומץ מנחת מחבת לשום מנחת מרחשת

### Part 6
מתניתין מנחה לשום מנחה היא אלא לרבה ורבא מאי איכא למימר 

### Part 7
וכי תימא כדקא משני רבה כאן בשינוי קדש כאן בשינוי בעלים 

### Part 8
הא מתניתין שינוי קודש הוא דקתני כיצד לשמן ושלא לשמן לשום מנחת חוטא ולשום מנחת נדבה

### Part 9
ואי נמי כדקא משני רבא כאן בקומץ מנחה לשום מנחה כאן בקומץ מנחה לשום זבח 

### Part 10
הא מתניתין מנחה לשום מנחה היא דקתני שלא לשמן ולשמן לשם מנחת נדבה לשם מנחת חוטא אלא לרבה ורבא מחוורתא מתניתין דלא כרבי שמעון

### Part 11
ורמי דרבי שמעון אדרבי שמעון דתניא רבי שמעון אומר קדש קדשים היא כחטאת וכאשם יש מהן כחטאת ויש מהן כאשם

### Part 12
מנחת חוטא הרי היא כחטאת לפיכך קמצה שלא לשמה פסולה כחטאת מנחת נדבה הרי היא כאשם לפיכך קמצה שלא לשמה כשירה 

### Part 13
וכאשם מה אשם כשר ואינו מרצה אף מנחת נדבה כשירה ואינה מרצה 

### Part 14
אמר רבה לא קשיא כאן בשינוי קודש כאן בשינוי בעלים 

### Part 15
אמר ליה אביי מכדי מחשבה דפסל רחמנא הקישא היא מה לי שינוי קודש מה לי שינוי בעלים 

### Part 16
אמר ליה מעשיה מוכיחין דקאמר רבי שמעון סברא היא דרבי שמעון דריש טעמא דקרא 

### Part 17
מחשבה דלא מינכרא פסל רחמנא מחשבה דמינכרא לא פסל רחמנא 

### Part 18
(סימן עולה עולה מלק ומיצה חטאת העוף קדשי קדשים קדשים קלים)

### Part 19
אלא מעתה עולת העוף שמלקה למעלה משום חטאת העוף תרצה מעשיה מוכיחין עליה דעולת העוף היא דאי חטאת העוף היא למטה הוי עביד לה

### Part 20
אטו חטאת העוף למעלה מי ליתא האמר מר מליקה בכל מקום במזבח כשרה

### Part 21
עולת העוף שמיצה דמה למעלה לשם חטאת העוף תרצה מעשיה מוכיחין עליה דעולת העוף היא דאי חטאת העוף היא למטה הוה עביד לה הזאה

>Credit : William Davidson Edition
>License : CC-BY-NC