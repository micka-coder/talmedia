
### Part 1
דהא כתב על דם האשם חד להכשיר צדדין וחד לפסול צידי צדדין 

### Part 2
על דם האשם על מקום דם האשם למאי אתו

### Part 3
הני צריכי אי כתב רחמנא על דם האשם הוה אמינא איתיה אין נתקנח לא כתב רחמנא על מקום 

### Part 4
ואי כתב רחמנא על מקום הוה אמינא דוקא נתקנח אבל איתיה אימא הוי חציצה קא משמע לן על דם האשם

### Part 5
אמר רבא מאחר דכתיב על דם האשם ועל מקום האשם וכתיבא ימנית בדם על בהן ידו הימנית ועל בהן רגלו הימנית וכתיבי בשמן דמצורע עשיר ועני למה לי 

### Part 6
אלא אמר רבא יד יד לקמיצה 

### Part 7
רגל רגל לחליצה 

### Part 8
אוזן אוזן לרציעה

### Part 9
שמאלית (העני) למאי אתא אמר רב שישא בריה דרב אידי ליפסול ימין דכהן במצורע שלא תאמר ומה במקום שלא נתרבתה שמאל נתרבתה ימין במקום שנתרבתה שמאל אינו דין שנתרבתה ימין 

### Part 10
ואידך שמאלית ויד ורגל ימנית דעני למאי אתא לכדתנא דבי רבי ישמעאל כל פרשה שנאמרה ונשנית לא נשנית אלא בשביל דבר שנתחדש בה

### Part 11
אמר רבה בר בר חנה אמר רבי שמעון בן לקיש כל מקום שנאמרה אצבע וכהונה אינה אלא ימין 

### Part 12
קא סלקא דעתין אצבע וכהונה בעינן כדכתיב ולקח הכהן מדם החטאת באצבעו וגמר ממצורע דכתיב וטבל הכהן את אצבעו הימנית הרי קמיצה דלא כתיבא בה אלא כהונה ותנן קמץ בשמאל פסול 

### Part 13
אמר רבא או אצבע או כהונה 

### Part 14
אמר ליה אביי הרי הולכת אברים לכבש דכתיב בהו כהונה דכתיב והקריב הכהן את הכל המזבחה ואמר מר זו הולכת אברים לכבש ותנן הרגל של ימין בשמאל ובית עורה לחוץ

### Part 15
כי אמרינן או אצבע או כהונה בדבר המעכב כפרה 

### Part 16
והרי קבלה דבר המעכב כפרה הוא וכתב בה כהונה דכתיב והקריבו בני אהרן הכהנים את הדם זו קבלת הדם ותנן קבל בשמאל פסל ורבי שמעון מכשיר

### Part 17
לרבי שמעון קאמרת רבי שמעון תרתי בעי

### Part 18
ומי בעי רבי שמעון תרתי והתניא רבי שמעון אומר כל מקום שנאמרה יד אינה אלא ימין אצבע אינה אלא ימין אצבע לא בעיא כהונה כהונה בעיא אצבע

### Part 19
אלא כהן למה לי בכהונו

>Credit : William Davidson Edition
>License : CC-BY-NC