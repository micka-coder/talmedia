
### Part 1
והניחו בביסא ונגע טבול יום באחד מהן מהו כי תנן כלי מצרף מה שבתוכו לקדש הני מילי היכא דנגעי בהדדי אבל היכא דלא נגעי בהדדי לא או דילמא לא שנא

### Part 2
אמר להו איהו מי תנן כלי מחבר כלי מצרף תנן כל דהו הושיט אחד לביניהן מהו 

### Part 3
אמר להו צריך לכלי כלי מצרפו אין צריך לכלי אין כלי מצרפו 

### Part 4
הושיט טבול יום את אצבעו ביניהן מהו אמר להו אין לך דבר שמטמא מאוירו אלא כלי חרס בלבד 

### Part 5
הדר איהו בעא מינייהו מהו לקמוץ מזה על זה צירוף דאורייתא או דרבנן 

### Part 6
אמרו לו זו לא שמענו כיוצא בו שמענו דתנן שני מנחות שלא נקמצו ונתערבו זו בזו אם יכול לקמוץ מזו בפני עצמה ומזו בפני עצמה כשירות ואם לאו פסולות 

### Part 7
כי יכול לקמוץ מיהא כשירות אמאי הך דמערב הא לא נגע

### Part 8
אמר רבא דלמא בגושין המחולקין העשויין כמסרק 

### Part 9
מאי הוי עלה אמר רבא תא שמע דתניא והרים ממנו מן המחובר שלא יביא עשרון בשני כלים ויקמוץ הא בכלי אחד דומיא דשני כלים קמיץ

### Part 10
אמר ליה אביי דילמא שני כלים היכי דמי כגון קפיזא בקבא דאף על גב דעריבי מעילאי כיון דמיפסק מחיצתא דקפיזא מתתא 

### Part 11
הא כלי אחד דומיא דשני כלים היכי דמי כגון עריבתה של תרנגולין ואף על גב דמיפסקן מחיצתא הא נגיע אבל הכא דלא נגיע כלל תיבעי לך 

### Part 12
בעי רבי ירמיה צירוף כלי וחיבור מים מהו 

### Part 13
כי תנן כלי מצרף מה שבתוכו לקדש הני מילי דגואי אבל דבראי לא או דילמא כיון דמחבר מחבר 

### Part 14
ואם תימצי לומר כיון דמחבר מחבר חיבור מים וצירוף כלי ונגע טבול יום מבחוץ מהו 

### Part 15
כי תנן כלי מצרף הני מילי דנגע מגואי אבל מבראי לא או דילמא לא שנא תיקו

### Part 16
בעי רבא עשרון שחלקו ונטמא אחד מהן והניחו בביסא וחזר טבול יום ונגע באותו טמא מהו מי אמרינן שבע לו טומאה או לא 

### Part 17
אמר ליה אביי ומי אמרינן שבע ליה טומאה והתנן סדין טמא

>Credit : William Davidson Edition
>License : CC-BY-NC