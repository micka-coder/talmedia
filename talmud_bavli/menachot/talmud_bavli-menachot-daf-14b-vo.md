
### Part 1
מיפגלי הכא דחשיב בהו בזביחה גופה לא כל שכן 

### Part 2
אלא אמר רבי יוחנן היינו טעמא דרבי יוסי הכתוב עשאן גוף אחד והכתוב עשאן שני גופין גוף אחד דמעכבי אהדדי שני גופין דאמר רחמנא הא לחודה עבידא והא לחודה עבידא

### Part 3
ערבינהו מתערבין דהכתוב עשאן גוף אחד פלגינהו מיפלגי דהכתוב עשאן שני גופין

### Part 4
בעי רבי יוחנן פיגל בלחמי תודה מהו במנחת מאפה מהו תנא ליה רב תחליפא ממערבא וכן אתה אומר בלחמי תודה וכן אתה אומר במנחת מאפה

### Part 5
תנו רבנן בשעת שחיטה חישב לאכול חצי זית ובשעת זריקה חישב לאכול חצי זית פיגול מפני ששחיטה וזריקה מצטרפין

### Part 6
איכא דאמרי שחיטה וזריקה דתרווייהו מתירין אין קבלה והולכה לא ואיכא דאמרי הנך דמרחקן וכל שכן הני דמקרבן

### Part 7
איני והא תני לוי ארבע עבודות אין מצטרפות לפיגול שחיטה וזריקה קבלה והולכה אמר רבא לא קשיא הא רבי הא רבנן

### Part 8
דתניא השוחט את הכבש לאכול חצי זית מחלה זו וכן חבירו לאכול חצי זית מחלה זו רבי אומר אומר אני שזה כשר

### Part 9
אמר ליה אביי אימר דשמעת ליה לרבי חצי מתיר וחצי אכילה כולו מתיר וחצי אכילה מי שמעת ליה

### Part 10
אמר ליה רבא בר רב חנן לאביי ואי אית ליה לרבי כולו מתיר וחצי אכילה לגזור חצי מתיר וחצי אכילה אטו כולו מתיר וחצי אכילה דהא רבי יוסי גזר ורבנן גזרי

### Part 11
רבי יוסי גזר דתנן להקטיר לבונתה למחר רבי יוסי אומר פסול ואין בו כרת וחכמים אומרים פיגול וחייבין עליה כרת

### Part 12
ורבנן נמי גזרי דתנן פיגל בקומץ ולא בלבונה בלבונה ולא בקומץ רבי מאיר אומר פיגול וחייבין עליו כרת וחכמים אומרים אין בו כרת עד שיפגל בכל המתיר

### Part 13
אמר ליה הכי השתא בשלמא התם גזר רבי יוסי קומץ דלבונה אטו קומץ דמנחה

### Part 14
רבנן גזרי קומץ אטו קומץ דמנחת חוטא ולבונה אטו לבונה הבאה בבזיכין

### Part 15
כבשים נמי כבש אטו כבש חבירו 

### Part 16
בזך אטו בזך חבירו

### Part 17
אלא הכא מי איכא חצי מתיר וחצי אכילה בעלמא דליקום וליגזר 

### Part 18
הכי נמי מסתברא דטעמא דרבנן משום הכי הוא דקתני סיפא מודים חכמים לרבי מאיר במנחת חוטא ומנחת קנאות שאם פיגל בקומץ שפיגול וחייבין עליה כרת שהקומץ הוא המתיר

### Part 19
הא למה לי למיתנא כלל פשיטא מי איכא מתיר אחרינא אלא לאו הא קא משמע לן דטעמא דקומץ משום דאיכא קומץ דמנחת חוטא דדמי ליה

### Part 20
מתני׳ נטמאת אחת מן החלות או אחד מן הסדרים רבי יהודה אומר שניהם יצאו לבית השריפה שאין קרבן ציבור חלוק וחכמים אומרים הטמא בטומאתו והטהור יאכל

### Part 21
גמ׳ אמר רבי אלעזר מחלוקת לפני זריקה אבל לאחר זריקה דברי הכל הטמא בטומאתו והטהור יאכל

### Part 22
ולפני זריקה במאי פליגי אמר רב פפא בציץ מרצה על אכילות קא מיפלגי

>Credit : William Davidson Edition
>License : CC-BY-NC