
### Part 1
והרי זריקה דלא כתב ביה אלא כהונה ותנן זרק בשמאל פסול ולא פליג רבי שמעון אמר אביי פליג בברייתא דתניא קבל בשמאל פסול ורבי שמעון מכשיר זרק בשמאל פסול ורבי שמעון מכשיר

### Part 2
ואלא הא דאמר רבא יד יד לקמיצה למה לי מכהונה נפקא

### Part 3
חד לקומץ וחד לקידוש קומץ 

### Part 4
לרבי שמעון דלא בעי קידוש קומץ ולמאן דאמר נמי דבעי קידוש קומץ לרבי שמעון ובשמאל אכשורי מכשר יד יד דרבא למה לי 

### Part 5
אי לקמיצה גופה אליבא דרבי שמעון מדרבי יהודה בריה דרבי חייא נפקא דאמר רבי יהודה בריה דרבי חייא מאי טעמא דרבי שמעון דאמר קרא קדש קדשים היא כחטאת וכאשם 

### Part 6
בא לעובדה ביד עובדה בימין כחטאת בא לעובדה בכלי עובדה בשמאל כאשם

### Part 7
לא נצרכא אלא לקומץ דמנחת חוטא סלקא דעתך אמינא הואיל ואמר רבי שמעון שלא יהא קרבנו מהודר כי קמיץ לה נמי בשמאל תתכשר קמשמע לן

### Part 8
קמץ ועלה בידו צרור או גרגר מלח 

>Credit : William Davidson Edition
>License : CC-BY-NC