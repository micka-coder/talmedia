
### Part 1
מוראה ונוצה 

### Part 2
והאיכא נסכים לשיתין אזלי 

### Part 3
והאיכא מנחת נסכים כיון דאיכא מנחה דאכלי כהנים מינה לא פסיקא ליה

### Part 4
הרי עלי זהב לא יפחות מדינר זהב ודלמא נסכא אמר רבי אלעזר דאמר מטבע ודלמא פריטי אמר רב פפא פריטי דדהבא לא עבדי אינשי

### Part 5
כסף לא יפחות מדינר ודלמא נסכא אמר רבי אלעזר דאמר מטבע ודלמא פריטי אמר רב ששת באתרא דלא סגו פריטי דכספא

### Part 6
נחושת לא יפחות ממעה כסף תניא רבי אליעזר בן יעקב אומר לא יפחות מצינורא קטנה של נחשת למאי חזיא אמר אביי שמחטטין בה פתילות ומקנחין בה נרות

### Part 7
ברזל תניא אחרים אומרים לא יפחות מכליה עורב וכמה אמר רב יוסף אמה על אמה 

### Part 8
איכא דאמרי לא יפחות מאמה על אמה למאי חזיא אמר רב יוסף לכליה עורב

### Part 9
מתני׳ הרי עלי יין לא יפחות משלשה לוגין שמן לא יפחות מלוג רבי אומר שלשה לוגין 

### Part 10
פירשתי ואיני יודע מה פירשתי יביא כיום מרובה

### Part 11
גמ׳ תנו רבנן אזרח מלמד שמתנדבין יין וכמה שלשה לוגין 

### Part 12
ומנין שאם רצה להוסיף יוסיף תלמוד לומר יהיה יכול יפחות תלמוד לומר ככה

### Part 13
שמן לא יפחות מן הלוג רבי אומר שלשה לוגין במאי קא מיפלגי 

### Part 14
אמרוה רבנן קמיה דרב פפא בדון מינה ומינה בדון מינה ואוקים באתרה קא מיפלגי 

### Part 15
רבנן סברי דון מינה ומינה מה מנחה מתנדבין אף שמן נמי מתנדבין ומינה מה מנחה בלוג אף שמן בלוג 

### Part 16
ורבי סבר דון מינה ואוקי באתרה מה מנחה מתנדבין אף שמן נמי מתנדבין ואוקי באתרה כנסכים מה נסכים שלשת לוגין אף שמן נמי שלשת לוגין

### Part 17
אמר להו רב פפא אי ממנחה גמר לה רבי דכולי עלמא לא פליגי דון מינה ומינה אלא רבי מאזרח גמיר לה

### Part 18
אמר ליה רב הונא בריה דרב נתן לרב פפא ומי מצית אמרת הכי והתניא קרבן מלמד שמתנדבין שמן וכמה שלשת לוגין מאן שמעת ליה דאמר שלשת לוגין רבי וקא מייתי לה מקרבן אמר ליה אי תניא תניא

### Part 19
פירשתי ואיני יודע מה פירשתי יביא כיום מרובה תנא כיום טוב הראשון של חג שחל להיות בשבת

### Part 20
מתני׳ הרי עלי עולה יביא כבש רבי אלעזר בן עזריה אומר או תור או בן יונה 

### Part 21
פירשתי מן הבקר ואיני יודע מה פירשתי יביא פר ועגל מן הבהמה ואיני יודע מה פירשתי יביא פר ועגל איל שעיר גדי וטלה פירשתי ואיני יודע מה פירשתי

>Credit : William Davidson Edition
>License : CC-BY-NC