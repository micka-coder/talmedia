
### Part 1
בן ארבעים יום ותרי לה בגווייהו מאורתא ועד לצפרא איפרד חזותיה פסולה לא איפרד חזותיה כשרה

### Part 2
ורב אדא קמיה דרבא משמיה דרב עוירא אמר מייתי חמירא ארכסא דשערי ואפיא לה בגוויה אישתנאי למעליותא כשרה לגריעותא פסולה וסימניך שינוי שקר שינוי אמת

### Part 3
מאי אין לה בדיקה נמי דקאמר אטעימה

### Part 4
מר ממשכי אייתי תכלתא בשני רב אחאי בדקוה בדרב יצחק בריה דרב יהודה ואיפרד חזותיה בדרב אדא ואישתנאי למעליותא

### Part 5
סבר למיפסלה אמר להו רב אחאי אלא הא לא תכילתא היא ולא קלא אילן היא אלא שמע מינה שמועתא אהדדי איתמר

### Part 6
היכא דבדקנא בדרב יצחק בריה דרב יהודה לא איפרד חזותיה כשרה איפרד חזותיה בדקינן לה בדרב אדא בחמירא ארכסא אישתני למעליותא כשרה לגריעותא פסולה שלחו מתם שמועתא אהדדי איתמר

### Part 7
רבי מני דייק וזבין כחומרי מתניתא אמר ליה ההוא סבא הכי עבוד קמאי דקמך ואצלח עיסקייהו

### Part 8
תנו רבנן הלוקח טלית מצוייצת מן השוק מישראל הרי היא בחזקתה מן הגוי מן התגר כשרה מן ההדיוט פסולה

### Part 9
ואף על פי שאמרו אין אדם רשאי למכור טלית מצוייצת לגוי עד שיתיר ציציותיה

### Part 10
מאי טעמא הכא תרגימו משום זונה רב יהודה אמר שמא יתלוה עמו בדרך ויהרגנו

### Part 11
רב יהודה רמי תכילתא לפרזומא דאינשי ביתיה ומברך כל צפרא להתעטף בציצית

### Part 12
מדרמי קסבר מצות עשה שלא הזמן גרמא הוא אמאי מברך כל צפרא וצפרא

### Part 13
כרבי דתניא תפילין כל זמן שמניחן מברך עליהן דברי רבי

### Part 14
אי הכי כל שעתא נמי רב יהודה איניש צניעא הוה ולא שרי ליה לגלימיה כוליה יומא ומאי שנא מצפרא כי משני מכסות לילה לכסות יום

### Part 15
תנו רבנן הכל חייבין בציצית כהנים לוים וישראלים גרים נשים ועבדים רבי שמעון פוטר בנשים מפני שמצות עשה שהזמן גרמא הוא וכל מצות עשה שהזמן גרמא נשים פטורות

### Part 16
אמר מר הכל חייבין בציצית כהנים לוים וישראלים פשיטא דאי כהנים לוים וישראלים פטירי מאן ליחייב

### Part 17
כהנים איצטריכא ליה סלקא דעתך אמינא הואיל וכתיב לא תלבש שעטנז צמר ופשתים יחדו גדילים תעשה לך מאן דלא אישתרי כלאים לגביה בלבישה הוא דמיחייב בציצית הני כהנים הואיל ואישתרי כלאים לגבייהו לא ליחייבו

### Part 18
קא משמע לן נהי דאישתרי בעידן עבודה בלא עידן עבודה לא אישתרי

### Part 19
רבי שמעון פוטר בנשים מאי טעמא דרבי שמעון דתניא וראיתם אותו פרט לכסות לילה

### Part 20
אתה אומר פרט לכסות לילה או אינו אלא פרט לכסות סומא כשהוא אומר אשר תכסה בה הרי כסות סומא אמור הא מה אני מקיים וראיתם אותו פרט לכסות לילה

### Part 21
ומה ראית לרבות כסות סומא ולהוציא כסות לילה מרבה אני כסות סומא שישנה בראיה אצל אחרים ומוציא אני כסות לילה שאינה בראיה אצל אחרים

### Part 22
ורבנן

>Credit : William Davidson Edition
>License : CC-BY-NC