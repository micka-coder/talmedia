
### Part 1
דכתבינהו אדוכסוסטוס במקום בשר 

### Part 2
ואיבעית אימא שינה בזה ובזה תנאי היא דתניא שינה בזה ובזה פסול רבי [אחא מכשיר משום רבי] אחאי ברבי חנינא ואמרי לה משמיה דרבי עקיבא ברבי חנינא 

### Part 3
הא מורידין עושין והא בעיא שרטוט דאמר רב מניומי בר חלקיה אמר רב חמא בר גוריא אמר רב כל מזוזה שאינה משורטטת פסולה ורב מנימין בר חלקיה דידיה אמר שרטוט של מזוזה הלכה למשה מסיני

### Part 4
תנאי היא דתניא רבי ירמיה אומר משום רבינו תפילין ומזוזות נכתבות שלא מן הכתב ואין צריכות שירטוט 

### Part 5
והילכתא תפילין לא בעי שרטוט ומזוזה בעיא שירטוט ואידי ואידי נכתבות שלא מן הכתב מאי טעמא מיגרס גריסין

### Part 6
אמר רב חלבו אנא חזיתיה לרב הונא דהוה יתיב אפוריא דספר תורה עליה וכף לכדא אארעא ואנח עליה ספר תורה והדר יתיב במיטה קסבר אסור לישב על גבי מיטה שספר תורה מונח עליה 

### Part 7
ופליגא דרבה בר בר חנה דאמר רבה בר בר חנה אמר רבי יוחנן מותר לישב על גבי מיטה שספר תורה מונח עליה ואם לחשך אדם לומר מעשה ברבי אלעזר שהיה יושב על המיטה ונזכר שספר תורה מונח עליה ונשמט וישב על גבי קרקע ודומה כמי שהכישו נחש התם ספר תורה על גבי קרקע הוה

### Part 8
אמר רב יהודה אמר שמואל כתבה אגרת פסולה מאי טעמא אתיא כתיבה כתיבה מספר 

### Part 9
ואמר רב יהודה אמר שמואל תלאה במקל פסולה מאי טעמא בשעריך בעינן תניא נמי הכי תלאה במקל או שהניחה אחר הדלת סכנה ואין בה מצוה 

### Part 10
של בית מונבז המלך היו עושין בפונדקותיהן כן זכר למזוזה

### Part 11
ואמר רב יהודה אמר שמואל מצוה להניחה בתוך חללו של פתח פשיטא בשעריך אמר רחמנא סלקא דעתך אמינא הואיל ואמר רבא מצוה להניחה

>Credit : William Davidson Edition
>License : CC-BY-NC