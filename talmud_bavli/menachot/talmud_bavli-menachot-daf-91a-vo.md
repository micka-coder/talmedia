
### Part 1
הואיל וכתיב ומן הצאן כמאן דכתיב יחדו דמי 

### Part 2
ולרבי יאשיה דאמר אף על גב דלא כתיב יחדו כמאן דכתיב יחדו דמי ליבעי קרא

### Part 3
הכתיב אם עלה קרבנו מן הבקר ואם מן הצאן קרבנו

### Part 4
ואידך איצטריך סלקא דעתך אמינא הני מילי במפרש אבל בסתמא לייתי מתרוייהו קא משמע לן

### Part 5
אמר מר תודה מנין תלמוד לומר או זבח אטו תודה לאו זבח הוא איצטריך סלקא דעתך אמינא הואיל ואיכא לחם בהדה לא תיבעי נסכים

### Part 6
ומאי שנא מאיל נזיר דאיכא בהדיה לחם ובעי נסכים

### Part 7
סלקא דעתך אמינא התם שני מינין הכא ארבעת מינין קא משמע לן

### Part 8
ולכתוב רחמנא לפלא נדר או לנדבה ולא בעי עלה

### Part 9
אי לא כתב רחמנא עלה הוה אמינא ועשיתם אשה לה׳ כלל לפלא נדר או לנדבה פרט לריח ניחח חזר וכלל כלל ופרט וכלל אי אתה דן אלא כעין הפרט מה הפרט מפורש דבר שאינו בא על חטא אף כל שאין בא על חטא

### Part 10
אוציא חטאת ואשם שהן באין על חטא אביא בכור ומעשר ופסח שאין באין על חטא תלמוד לומר עלה

### Part 11
השתא דכתיב עלה כלל ופרט מה מרבית ביה מה הפרט מפורש שאינו מחוייב ועומד אף כל שאינו מחוייב ועומד 

### Part 12
להביא ולדות קדשים ותמורתן ועולה הבאה מן המותרות 

### Part 13
ואשם שניתק לרעיה וכל הזבחים שנזבחו שלא לשמן 

### Part 14
והשתא דאמרת או לדרשא לפלא נדר או לנדבה למה לי לחלקם איצטריך סלקא דעתך אמינא עד דמייתי נדר ונדבה לא ליבעי נסכים קא משמע לן דאייתי נדר לחודיה ליבעי נסכים ואי אייתי נדבה לחודיה לייתי נסכים

### Part 15
הניחא לרבי יאשיה אלא לרבי יונתן למה לי סלקא דעתך אמינא אייתי נדר לחודיה ליבעי נסכים אייתי נדבה לחודיה ליבעי נסכים אייתי נדר ונדבה תיסגי בנסכים דחד קא משמע לן

### Part 16
או במועדיכם למה לי סלקא דעתך אמינא הני מילי דקא מייתי עולה בנדר ושלמים בנדבה אי נמי איפכא 

### Part 17
אבל היכא דקא מייתי עולה ושלמים בנדר אי נמי עולה ושלמים בנדבה שם נדר אחד ושם נדבה אחת היא ותיסגי ליה בנסכים דחד קא משמע לן או במועדיכם

### Part 18
וכי תעשה בן בקר עלה או זבח למה לי איצטריך סלקא דעתך אמינא הני מילי היכא דקא מייתי עולה ושלמים בנדר אי נמי עולה ושלמים בנדבה 

### Part 19
אבל היכא דקא מייתי שתי עולות חדא בנדר וחדא בנדבה אי נמי שני שלמים אחד בנדר ואחד בנדבה אימא שם שלמים אחת היא שם עולה אחת היא ותיסגי ליה בנסכים דחד קא משמע לן

### Part 20
לפלא נדר או שלמים למה לי סלקא דעתך אמינא הני מילי היכא דמייתי שתי עולות חדא בנדר וחדא בנדבה אי נמי שני שלמים חדא בנדר וחדא בנדבה 

### Part 21
אבל היכא דקא מייתי שתי עולות בנדר ושתי עולות בנדבה אי נמי שני שלמים בנדר ושני שלמים בנדבה שם עולה אחד הוא ושם נדר אחד הוא ותיסגי ליה בנסכים דחד קא משמע לן

### Part 22
ורבי יאשיה האי מן הבקר או מן הצאן למה לי

### Part 23
סלקא דעתך אמינא הני מילי [בתרי מיני אבל בחד מינא תסגי ליה בנסכים דחד קא משמע לן

### Part 24
ככה תעשו לאחד למה לי סלקא דעתך אמינא הני מילי] בזה אחר זה אבל בבת אחת תיסגי ליה בנסכים דחד קא משמע לן

### Part 25
אלא שחטאתו של מצורע ואשמו טעון נסכים מנא הני מילי דתנו רבנן ושלשה עשרונים סלת מנחה במנחה הבאה עם הזבח הכתוב מדבר 

### Part 26
אתה אומר במנחה הבאה עם הזבח או אינו אלא במנחה הבאה בפני עצמה כשהוא אומר והעלה הכהן את העלה ואת המנחה הוי אומר במנחה הבאה עם הזבח הכתוב מדבר

### Part 27
ועדיין איני יודע אם טעונה נסכים ואם לאו תלמוד לומר ויין לנסך רביעית ההין תעשה על העלה או לזבח לכבש האחד עלה זו עולת מצורע זבח זו חטאת מצורע או לזבח זו אשם מצורע 

### Part 28
ותיפוק ליה תרוייהו מזבח

>Credit : William Davidson Edition
>License : CC-BY-NC