
### Part 1
ואם איתא לילף מדם וכי תימא רבי אלעזר מילתא ממילתא לא גמר והא אמר רבי אלעזר מנחה שקמצה בהיכל כשרה שכן מצינו בסילוק בזיכין

### Part 2
מנחה ממנחה יליף מנחה מדם לא יליף

### Part 3
ומנחה ממנחה מי יליף והתניא עד שלא פרקה נפרס לחמה הלחם פסול ואין מקטיר עליו את הבזיכין משפרקה נפרס לחמה הלחם פסול ומקטיר עליו את הבזיכין 

### Part 4
ואמר רבי אלעזר לא פרקה ממש אלא כיון שהגיע זמנה לפרק אף על פי שלא פרקה כמי שפרקה דמיא 

### Part 5
ואמאי תיהוי כמנחה שחסרה קודם קמיצה

### Part 6
הא לא קשיא מנחה לא בריר ברירה קומץ דידיה והא בריר ברירה קומץ דידה וכיון שהגיע זמנה לפרק כמאן דפרקה דמיא

### Part 7
אלא מעתה תיהוי כשירים שחסרו בין קמיצה להקטרה דאין מקטירין קומץ עליהן לאו פלוגתא נינהו רבי אלעזר סבר לה כמאן דאמר שירים שחסרו בין קמיצה להקטרה מקטיר קומץ עליהן

### Part 8
גופא חביתי כהן גדול רבי יוחנן אמר אינה קדושה לחצאין ורבי אלעזר אמר מתוך שקרבה לחצאין קדושה לחצאין אמר רבי אחא מאי טעמא דרבי יוחנן אמר קרא מנחה מחציתה הביא מנחה ואחר כך חוציהו 

### Part 9
מיתיבי חביתי כהן גדול לא היו באות חצאין אלא מביא עשרון שלם וחוצהו ותניא אילו נאמר מנחה מחצית הייתי אומר מביא חצי עשרון מביתו שחרית ומקריב חצי עשרון מביתו ערבית ומקריב תלמוד לומר מחציתה בבקר מחצה משלם הוא מביא

### Part 10
למצוה אמר ליה רב גביהא מבי כתיל לרב אשי והא חוקה כתיב בה אמר ליה לא נצרכא אלא להביאה שלם מביתו 

### Part 11
ומי אמר רבי יוחנן הכי והא איתמר הפריש חצי עשרון ודעתו להוסיף רב אמר אינו קדוש ורבי יוחנן אמר קדוש ואם איתא לילף מחביתין 

### Part 12
וכי תימא רבי יוחנן מילתא ממילתא לא יליף והאמר רבי יוחנן שלמים ששחטן בהיכל כשירין דכתיב ושחטו פתח אהל מועד שלא יהא טפל חמור מעיקר

### Part 13
דעתו להוסיף שאני דתניא מלאים אין מלאים אלא שלמים כלומר שאינו קדוש עד שיהא עשרון שלם ואמר רבי יוסי אימתי בזמן שאין דעתו להוסיף אבל בזמן שדעתו להוסיף ראשון ראשון קדוש 

### Part 14
ורב בחביתין כמאן סבירא ליה אי כרבי אלעזר לילף מחביתין 

### Part 15
וכי תימא רב מילתא ממילתא לא יליף והאמר רב מנחה קדושה בלא שמן (ובלא לבונה) שכן מצינו בלחם הפנים בלא לבונה שכן מצינו במנחת נסכים 

### Part 16
בלא שמן ובלא לבונה שכן מצינו במנחת חוטא על כרחיך רב כרבי יוחנן סבירא ליה

### Part 17
גופא אמר רב מנחה קדושה בלא שמן ואין דינה כעשרון חסר שכן מצינו בלחם הפנים בלא לבונה שכן מצינו במנחת נסכים בלא שמן ובלא לבונה שכן מצינו במנחת חוטא 

### Part 18
ושמן ולבונה קדשי האי בלא האי והאי בלא האי שמן שכן מצינו בלוג שמן של מצורע לבונה שכן מצינו בלבונה הבאה בבזיכין ורבי חנינא אמר

>Credit : William Davidson Edition
>License : CC-BY-NC