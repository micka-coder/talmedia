
### Part 1
כי פליגי כגון שהיה בו כשיעור וצמק וחזר ותפח דמר סבר יש דיחוי באיסורא ומר סבר אין דיחוי באיסורא

### Part 2
ומי איכא למאן דאמר דיש דיחוי באיסורין והתנן כביצה אוכלין שהניחה בחמה ונתמעטו וכן כזית מן המת כזית מן הנבלה וכעדשה מן השרץ וכזית פיגול וכזית נותר וכזית חלב טהורין ואין חייבין עליהן משום פיגול ונותר וחלב 

### Part 3
הניחן בגשמים ותפחו טמאין וחייבין עליהם משום פיגול ונותר וחלב תיובתא למאן דאמר יש דיחוי באיסורין תיובתא

### Part 4
תא שמע תורמין תאנים על הגרוגרות במנין

### Part 5
אי אמרת בשלמא לכמות שהן משערינן שפיר אלא אי אמרת כמות שהן הוה ליה מרבה במעשרות

### Part 6
ותנן המרבה במעשרות פירותיו מתוקנים ומעשרותיו מקולקלין

### Part 7
אלא מאי לכמות שהן אימא סיפא גרוגרות על התאנים במדה 

### Part 8
אי אמרת בשלמא כמות שהן שפיר אלא אי אמרת לכמות שהן מרבה במעשרות הוא

### Part 9
אלא הכא בתרומה גדולה עסקינן ורישא בעין יפה וסיפא בעין יפה היא

### Part 10
אי הכי אימא סיפא אמר רבי אלעזר ברבי יוסי אבא היה נוטל עשר גרוגרות שבמקצוע על תשעים שבכלכלה ואי בתרומה גדולה עשר מאי עבידתיה

### Part 11
אלא הכא בתרומת מעשר עסקינן ואבא אלעזר בן גומל הוא דתניא אבא אלעזר בן גומל אומר ונחשב לכם תרומתכם בשתי תרומות הכתוב מדבר אחת תרומה גדולה ואחת תרומת מעשר 

### Part 12
כשם שתרומה גדולה ניטלת באומד ובמחשבה כך תרומת מעשר ניטלת באומד

>Credit : William Davidson Edition
>License : CC-BY-NC