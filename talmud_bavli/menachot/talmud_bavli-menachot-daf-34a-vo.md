
### Part 1
אדעתא דגינה הוא דעבידא 

### Part 2
אביי ורבא עבדי כרבה ורב יוסף ורב אשי עביד כרב ושמואל לחומרא והילכתא כרב ושמואל לחומרא

### Part 3
איתמר לול פתוח מן הבית לעלייה אמר רב הונא אם יש לו פתח אחד חייב במזוזה אחת אם יש לו שני פתחין חייב בשתי מזוזות אמר רב פפא שמע מינה מדרב הונא האי אינדרונא דאית ליה ארבעה באבי חייב בארבע מזוזות פשיטא לא צריכא אף על גב דרגיל בחד

### Part 4
אמר אמימר האי פיתחא דאקרנא חייב במזוזה אמר ליה רב אשי לאמימר והא לית ליה פצימין אמר ליה עדי פצימי 

### Part 5
רב פפא איקלע לבי מר שמואל חזא ההוא פיתחא דלא הוה ליה אלא פצים אחד משמאלא ועבידא ליה מזוזה אמר ליה כמאן כרבי מאיר אימר דאמר רבי מאיר מימין משמאל מי אמר 

### Part 6
מאי היא דתניא ביתך ביאתך מן הימין אתה אומר מן הימין או אינו אלא משמאל תלמוד לומר ביתך מאי תלמודא אמר רבה דרך ביאתך מן הימין דכי עקר איניש כרעיה דימינא עקר

### Part 7
רב שמואל בר אחא קמיה דרב פפא משמיה דרבא בר עולא אמר מהכא ויקח יהוידע הכהן ארון אחד ויקב חר בדלתו ויתן אותו אצל המזבח מימין בבוא איש בית ה׳ ונתנו שמה הכהנים שומרי הסף את כל הכסף המובא בית ה׳ 

### Part 8
מאי רבי מאיר דתניא בית שאין לו אלא פצים אחד רבי מאיר מחייב במזוזה וחכמים פוטרין מאי טעמא דרבנן מזוזת כתיב

### Part 9
מאי טעמא דרבי מאיר דתניא מזוזת שומע אני מיעוט מזוזות שתים כשהוא אומר מזוזת בפרשה שניה שאין תלמוד לומר הוי ריבוי אחר ריבוי ואין ריבוי אחר ריבוי אלא למעט מעטו הכתוב למזוזה אחת דברי רבי ישמעאל 

### Part 10
רבי עקיבא אומר אינו צריך כשהוא אומר על המשקוף ועל שתי המזוזת שאין תלמוד לומר שתי מה תלמוד לומר שתי זה בנה אב כל מקום שנאמר מזוזות אינו אלא אחת עד שיפרט לך הכתוב שתים

### Part 11
תנו רבנן וכתבתם יכול יכתבנה על האבנים נאמר כאן כתיבה ונאמר להלן כתיבה מה להלן על הספר אף כאן על הספר 

### Part 12
או כלך לדרך זו נאמר כאן כתיבה ונאמר להלן כתיבה מה להלן על האבנים אף כאן על האבנים 

### Part 13
נראה למי דומה דנין כתיבה הנוהגת לדורות מכתיבה הנוהגת לדורות ואין דנין כתיבה הנוהגת לדורות מכתיבה שאינה נוהגת לדורות וכמו שנאמר להלן ויאמר להם ברוך מפיו יקרא אלי את הדברים האלה ואני כתב על הספר בדיו 

### Part 14
אמר ליה רב אחא בריה דרבא לרב אשי רחמנא אמר על מזוזת ואת אמרת נילף כתיבה כתיבה אמר קרא וכתבתם כתיבה תמה והדר על המזוזות

### Part 15
ומאחר דכתיב האי גזירה שוה למה לי אי לאו גזירה שוה הוה אמינא ליכתבא אאבנא וליקבעה אסיפא קא משמע לן

### Part 16
ארבע פרשיות שבתפילין מעכבות זו את זו ואפילו כתב אחד מעכבן פשיטא 

### Part 17
אמר רב יהודה אמר רב לא נצרכא אלא לקוצו של יוד והא נמי פשיטא לא נצרכא אלא לאידך דרב יהודה דאמר רב יהודה אמר רב כל אות שאין גויל מוקף לה מארבע רוחותיה פסולה

>Credit : William Davidson Edition
>License : CC-BY-NC