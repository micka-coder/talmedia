
### Part 1
קא משמע לן דבהא מודה

### Part 2
להקטיר לבונתה למחר רבי יוסי אומר פסול ואין בו כרת אמר ריש לקיש אומר היה רבי יוסי אין מתיר מפגל את המתיר

### Part 3
וכן אתה אומר בשני בזיכי לבונה של לחם הפנים שאין מתיר מפגל את המתיר

### Part 4
מאי וכן אתה אומר מהו דתימא טעמא דרבי יוסי בלבונה משום דלאו מינה דמנחה היא אבל בשני בזיכי לבונה דמינה דהדדי נינהו אימא מפגלי אהדדי קא משמע לן

### Part 5
ומי מצית אמרת טעמא דרבי יוסי בלבונה לאו משום דלאו מינה דמנחה היא והא קתני סיפא אמרו לו מה שינתה מן הזבח אמר להן הזבח דמו ובשרו ואימוריו אחד ולבונה אינה מן המנחה

### Part 6
מאי אינה מן המנחה אינה בעיכוב מנחה דלאו כי היכי דמעכב להו קומץ לשירים דכמה דלאו מתקטר קומץ לא מיתאכלי שירים הכי נמי מעכב לה ללבונה אלא אי בעי האי מקטר ברישא ואי בעי האי מקטר ברישא

### Part 7
ורבנן כי אמרינן אין מתיר מפגל את המתיר גבי שחט אחד מן הכבשים לאכול מחבירו למחר דאמרת שניהם כשרים הני מילי היכא דלא איקבעו בחד מנא אבל היכא דאיקבעו בחד מנא כחד דמי

### Part 8
אמר רבי ינאי ליקוט לבונה בזר פסול מאי טעמא אמר רבי ירמיה משום הולכה נגעו בה קסבר הולכה שלא ברגל שמה הולכה והולכה בזר פסולה 

### Part 9
אמר רב מרי אף אנן נמי תנינא זה הכלל כל הקומץ ונותן בכלי והמוליך והמקטיר 

### Part 10
בשלמא קומץ היינו שוחט מוליך נמי היינו מוליך מקטיר היינו זורק אלא נותן בכלי מאי קא עביד

### Part 11
אילימא משום דדמי לקבלה מי דמי התם ממילא הכא קא שקיל ורמי

### Part 12
אלא משום דכיון דלא סגיא ליה דלא עבד לה עבודה חשובה היא על כרחיך משוי לה כקבלה הכא נמי כיון דלא סגיא לה דלא עבד לה עבודה חשובה היא על כרחיך משוי לה כי הולכה

### Part 13
לא לעולם דדמי לקבלה ודקא קשיא לך התם ממילא הכא קא שקיל ורמי

### Part 14
מכדי תרוייהו קדושת כלי הוא מה לי ממילא מה לי קא שקיל ורמי

### Part 15
מתני׳ שחט שני כבשים לאכול אחת מן החלות למחר הקטיר שני בזיכין לאכול אחד מן הסדרים למחר רבי יוסי אומר אותו החלה ואותו הסדר שחישב עליו פיגול וחייבין עליו כרת והשני פסול ואין בו כרת וחכמים אומרים זה וזה פיגול וחייבין עליו כרת

### Part 16
גמ׳ אמר רב הונא אומר היה רבי יוסי פיגל בירך של ימין לא נתפגל הירך של שמאל מאי טעמא איבעית אימא סברא ואיבעית אימא קרא 

### Part 17
איבעית אימא סברא לא עדיפא מחשבה ממעשה הטומאה אילו איטמי חד אבר מי איטמי ליה כוליה ואיבעית אימא קרא והנפש האכלת ממנו עונה תשא ממנו ולא מחבירו

### Part 18
איתיביה רב נחמן לרב הונא וחכמים אומרים לעולם אין בו כרת עד שיפגל בשתיהן בכזית בשתיהן אין באחת מהן לא

### Part 19
מני אילימא רבנן אפילו באחת מהן נמי אלא פשיטא רבי יוסי אי אמרת בשלמא חד גופא הוא משום הכי מצטרף

>Credit : William Davidson Edition
>License : CC-BY-NC