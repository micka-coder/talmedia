
### Part 1
והא בין בין קתני קשיא

### Part 2
אמר מר רבי מאיר אומר פגול וחייבין עליו כרת מכדי כרת לא מיחייב עד שיקרבו כל המתירין

### Part 3
דאמר מר ירצה כהרצאת כשר כך הרצאת פסול מה הרצאת כשר עד שיקרבו כל המתירין אף הרצאת פסול עד שיקרבו כל המתירין

### Part 4
והאי כיון דחשיב בה בפנים פסליה כי מדי בהיכל מיא בעלמא הוא דקא מדי

### Part 5
אמר רבה משכחת לה בארבעה פרים וארבעה שעירים

### Part 6
רבא אמר אפילו תימא פר אחד ושעיר אחד לפגולי מרצי

### Part 7
ארבעים ושלש והתניא ארבעים ושבע לא קשיא הא כמאן דאמר מערבין לקרנות והא כמאן דאמר אין מערבין

### Part 8
והתניא ארבעים ושמונה לא קשיא הא כמאן דאמר שירים מעכבין הא כמאן דאמר שירים לא מעכבין

### Part 9
איבעיא להו פיגל בהולכה מהו

### Part 10
אמר רבי יוחנן הולכה כקמיצה וריש לקיש אמר הולכה כהקטרה

### Part 11
בשלמא לריש לקיש איכא נמי הולכה דלבונה אלא לרבי יוחנן מאי טעמא

### Part 12
אמר רבא קסבר רבי יוחנן כל עבודה שאינה מתרת עבודה חשובה היא לפגל עליה בפני עצמה

### Part 13
אמר ליה אביי הרי שחיטת אחד מן הכבשים דעבודה שאינה מתירתה ופליגי

### Part 14
דתנן שחט אחד מן הכבשים לאכול שתי חלות למחר הקטיר אחד מן הבזיכין לאכול שני סדרים למחר רבי מאיר אומר פגול וחייבין עליו כרת וחכמים אומרים אין בו כרת עד שיפגל בכל המתיר

### Part 15
אמר ליה מי סברת לחם בתנור קדוש שחיטת כבשים מקדשא ליה והבא לקדש כבא להתיר דמי

### Part 16
מתיב רב שימי בר אשי אחרים אומרים הקדים מולים לערלים כשר הקדים ערלים למולים פסול

### Part 17
וקיימא לן דבחצי מתיר פליגי אמר ליה מי סברת דם בצואר בהמה קדוש דם סכין מקדשא ליה והבא לקדש כבא להתיר דמי

### Part 18
תא שמע במה דברים אמורים בקמיצה ובמתן כלי ובהילוך

### Part 19
מאי לאו הילוך דהקטרה לא הילוך דמתן כלי

### Part 20
אי הכי במתן כלי ובהילוך בהילוך ובמתן כלי מיבעי ליה הא לא קשיא תני הכי

### Part 21
בא לו להקטרה בא לו להולכה מיבעי ליה הא לא קשיא כיון דהולכה צורך דהקטרה היא קרי לה הקטרה

### Part 22
אלא נתן את הקומץ בשתיקה הוליך מיבעי ליה קשיא

### Part 23
הקטיר שומשום לאכול שומשום עד שכלה קומץ כולו רב חסדא ורב המנונא ורב ששת חד אמר פיגול וחד אמר פסול וחד אמר כשר

### Part 24
לימא מאן דאמר פיגול כרבי מאיר ומאן דאמר פסול כרבנן ומאן דאמר כשר כרבי

### Part 25
ממאי דלמא עד כאן לא קאמר רבי מאיר התם אלא דחישב בשיעורו אבל הכא דלא חישב בשיעורו לא

### Part 26
ועד כאן לא קא אמרי רבנן התם אלא דלא חישב ביה בכוליה מתיר אבל הכא דחישב ביה בכוליה מתיר הכי נמי דפגיל

### Part 27
ועד כאן לא קא אמר רבי התם אלא דלא הדר מלייה מאותה עבודה אבל הכא דהדר מלייה מאותה עבודה הכי נמי דפסיל

### Part 28
אלא מאן דאמר פיגול דברי הכל מאן דאמר פסול דברי הכל מאן דאמר כשר דברי הכל

### Part 29
מאן דאמר פיגול דברי הכל קסבר דרך אכילה בכך ודרך הקטרה בכך ומאן דאמר פסול דברי הכל קסבר אין דרך אכילה בכך ואין דרך הקטרה בכך והואי לה כמנחה שלא הוקטרה ומאן דאמר כשר דברי הכל קסבר דרך הקטרה בכך ואין דרך אכילה בכך

### Part 30
אמרי

>Credit : William Davidson Edition
>License : CC-BY-NC