
### Part 1
עשו שאינו זוכה כזוכה מאי טעמא עניים גופייהו ניחא להו כי היכי דכי אגרו לדידהו נלקוט בנייהו בתרייהו

### Part 2
ופליגא דרבי חייא בר אבא דאמר רבי חייא בר אבא אמר רבי יוחנן לא גדול גדול ממש ולא קטן קטן ממש אלא גדול וסמוך על שלחן אביו זהו קטן קטן ואינו סמוך על שלחן אביו זהו גדול

### Part 3
מציאת עבדו ושפחתו העברים הרי הוא של עצמן אמאי לא יהא אלא פועל ותניא מציאת פועל לעצמו במה דברים אמורים בזמן שאמר לו נכש עמי היום עדור עמי היום

### Part 4
אבל אמר לו עשה עמי מלאכה היום מציאתו לבעל הבית

### Part 5
אמר רבי חייא בר אבא אמר רבי יוחנן הכא בעבד נוקב מרגליות עסקינן שאין רבו רוצה לשנותו למלאכה אחרת

### Part 6
רבא אמר במגביה מציאה עם מלאכתו עסקינן

### Part 7
רב פפא אמר כגון ששכרו ללקט מציאות והיכי דמי דאקפי אגמא בכוורי

### Part 8
האי שפחה היכי דמי אי דאייתי שתי שערות מאי בעיא גביה

### Part 9
ואי דלא אייתי שתי שערות אי איתיה לאב דאבוה הויא ואי דליתיה לאב תיפוק במיתת האב

### Part 10
דאמר ריש לקיש אמה העבריה קנה עצמה במיתת האב מרשות האדון מקל וחומר ולאו איתותב ריש לקיש

### Part 11
נימא מהאי נמי תיהוי תיובתא

### Part 12
לא לעולם דאיתיה לאב ומאי הרי הן שלהן לאפוקי דרבה

### Part 13
מציאת אשתו גירשה פשיטא

### Part 14
הכא במאי עסקינן במגורשת ואינה מגורשת דאמר רבי זירא אמר שמואל כל מקום שאמרו חכמים מגורשת ואינה מגורשת בעלה חייב במזונותיה

### Part 15
טעמא מאי אמור רבנן מציאת אשה לבעלה כי היכי דלא תיהוי לה איבה הכא אית לה איבה ואיבה

### Part 16
מתני׳ מצא שטרי חוב אם יש בהן אחריות נכסים לא יחזיר שבית דין נפרעין מהן אין בהן אחריות נכסים יחזיר שאין בית דין נפרעין מהן דברי רבי מאיר

### Part 17
וחכמים אומרים בין כך ובין כך לא יחזיר מפני שבית דין נפרעין מהן

### Part 18
גמ׳ במאי עסקינן אילימא כשחייב מודה כי יש בהן אחריות נכסים אמאי לא יחזיר הא מודה ואי כשאין חייב מודה כי אין בהן אחריות נכסים אמאי יחזיר נהי דלא גבי ממשעבדי מבני חרי מגבא גבי

### Part 19
לעולם כשחייב מודה והכא היינו טעמא דחיישינן שמא כתב ללות בניסן ולא לוה עד תשרי ואתי למטרף לקוחות שלא כדין

### Part 20
אי הכי כל שטרי דאתו לקמן ניחוש להו הכי

### Part 21
כל שטרי לא ריעי הני ריעי

### Part 22
אלא הא דתנן כותבין שטר ללוה אף על פי שאין מלוה עמו לכתחילה היכי כתבינהו ניחוש שמא כתב ללות בניסן ולא לוה עד תשרי ואתי למטרף לקוחות שלא כדין

### Part 23
אמר רב אסי

>Credit : William Davidson Edition
>License : CC-BY-NC