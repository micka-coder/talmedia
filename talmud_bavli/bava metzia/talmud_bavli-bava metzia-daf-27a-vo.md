
### Part 1
בלוקח מן התגר אבל בלוקח מבעל הבית חייב להחזיר וכן תני תנא קמיה דרב נחמן לא שנו אלא בלוקח מן התגר אבל בלוקח מבעל הבית חייב להחזיר

### Part 2
אמר ליה רב נחמן וכי בעל הבית בעצמו דשן אמר ליה איסמיה אמר ליה לא תתרגם מתניתין כגון שדשן על ידי עבדו ושפחתו הכנענים

### Part 3
מתני׳ אף השמלה היתה בכלל כל אלו ולמה יצאת להקיש אליה לומר לך מה שמלה מיוחדת שיש בה סימנין ויש לה תובעין אף כל דבר שיש בו סימנין ויש לו תובעים חייב להכריז

### Part 4
גמ׳ מאי בכלל כל אלו אמר רבא בכלל כל אבדת אחיך

### Part 5
אמר רבא למה לי דכתב רחמנא שור חמור שה ושמלה

### Part 6
צריכי דאי כתב רחמנא שמלה הוה אמינא הני מילי בעדים דגופה וסימנין דגופה אבל חמור בעדים דאוכף וסימנין דאוכף אימא לא מהדרינן ליה כתב רחמנא חמור דאפילו חמור בסימני האוכף

### Part 7
שור ושה דכתב רחמנא למה לי שור דאפילו לגיזת זנבו ושה לגיזותיו ולכתוב רחמנא שור דאפילו לגיזת זנבו וכל שכן שה לגיזותיו

### Part 8
אלא אמר רבא חמור דבור לרבי יהודה ושה דאבידה לדברי הכל קשיא

### Part 9
ואימא לגללים הוא דאתא גללים אפקורי מפקר להו ודילמא לסימנין הוא דאתא דאיבעיא לן סימנין דאורייתא או דרבנן כתב רחמנא שה דאפילו בסימנין מהדרינן וסימנין דאורייתא

### Part 10
אמרי מדקתני להו תנא לסימנין גבי שמלה דקתני מה שמלה מיוחדת שיש בה סימנין ויש לה תובעין חייב להכריז אף כל דבר שיש בו סימנין ויש לו תובעין חייב להכריז שמע מינה דשה לאו לסימנין הוא דאתא

### Part 11
תנו רבנן אשר תאבד פרט לאבידה שאין בה שוה פרוטה רבי יהודה אומר ומצאתה פרט לאבידה שאין בה שוה פרוטה

### Part 12
מאי בינייהו אמר אביי משמעות דורשין איכא בינייהו מר נפקא ליה מאשר תאבד ומר נפקא ליה מומצאתה

### Part 13
ולמאן דנפקא ליה מאשר תאבד האי ומצאתה מאי עביד ליה

### Part 14
ההוא מיבעי ליה לכדרבנאי דאמר רבנאי ומצאתה דאתאי לידיה משמע

### Part 15
ולמאן דנפקא ליה מומצאתה האי אשר תאבד מאי עביד ליה

### Part 16
מבעי ליה לכדרבי יוחנן דאמר רבי יוחנן משום רבי שמעון בן יוחאי מניין לאבידה ששטפה נהר שהיא מותרת שנאמר כן תעשה לכל אבדת אחיך אשר תאבד ממנו ומצאתה מי שאבודה הימנו ומצויה אצל כל אדם יצתה זו שאבודה הימנו ואינה מצויה אצל כל אדם

### Part 17
ואידך הא דרבנאי מנא ליה נפקא ליה מומצאתה

### Part 18
ואידך הא דרבי יוחנן מנא ליה נפקא ליה ממנו ואידך ממנו לא משמע ליה

### Part 19
רבא אמר פרוטה שהוזלה איכא בינייהו מאן דאמר מאשר תאבד איכא ומאן דאמר מומצאתה ליכא

### Part 20
ולמאן דאמר אשר תאבד הא בעינן ומצאתה וליכא

### Part 21
אלא פרוטה שהוקרה איכא בינייהו מאן דאמר ומצאתה איכא ומאן דאמר אשר תאבד ליכא

### Part 22
ולמאן דאמר ומצאתה הא בעינן אשר תאבד וליכא

### Part 23
אלא פרוטה שהוקרה והוזלה וחזרה והוקרה איכא בינייהו מאן דאמר אשר תאבד איכא ומאן דאמר ומצאתה בעינן דאית בה שיעור מציאה משעת אבידה ועד שעת מציאה

### Part 24
איבעיא להו סימנין דאורייתא או דרבנן מאי נפקא מינה

>Credit : William Davidson Edition
>License : CC-BY-NC