
### Part 1
שואל חדא לא היו דברים מעולם וחדא אין דשאלה מתה ואידך לא ידענא אי דשכירות מתה ודקיימא דשאלה או דשאלה מתה ודקיימא דשכירות דמתוך שאינו יכול לישבע משלם

### Part 2
זה אומר שאולה וזה אומר שכורה ישבע השוכר ששכורה מתה

### Part 3
ואמאי מה שטענו לא הודה לו ומה שהודה לו לא טענו אמר עולא על ידי גלגול

### Part 4
דאמר ליה אישתבע לי איזו מיהת דכדרכה מתה ומיגו דמישתבע דכדרכה מתה מישתבע נמי דשכורה מתה

### Part 5
זה אומר איני יודע וזה אומר כו׳ הא מני סומכוס היא דאמר ממון המוטל בספק חולקין

### Part 6
בעי רבי אבא בר ממל שאלה בבעלים שכרה שלא בבעלים מהו

### Part 7
מי אמרינן שאילה לחודה קיימא ושכירות לחודה קיימא או דלמא שכירות בשאלה מישך שייכי דהא מיחייב בגניבה ואבידה

### Part 8
אם תמצא לומר שכירה בשאלה מישך שייכי שכרה בבעלים שאלה שלא בבעלים מהו

### Part 9
שאלה בשכירות ודאי לא שייכא או דלמא כיון דשייכא במקצת כמאן דשייכא בכולה דמי

### Part 10
אם תמצא לומר לא אמרינן כיון דשייכא במקצת כמאן דשייכא בכולה דמי שאלה בבעלים ושכרה שלא בבעלים וחזר ושאלה מהו

### Part 11
הדר אתיא לה שאלה לדוכתה או דלמא אפסיקא לה שכירות ביני וביני

### Part 12
שכרה בבעלים ושאלה וחזר ושכרה מהו מי אמרינן אתיא לה שכירות לדוכתה או דלמא אפסיקא לה שאלה ביני וביני

### Part 13
תיקו

### Part 14
מתני׳ השואל את הפרה ושלחה לו ביד בנו ביד עבדו ביד שלוחו או ביד בנו ביד עבדו ביד שלוחו של שואל ומתה פטור

### Part 15
אמר לו השואל שלחה לי ביד בני ביד עבדי ביד שלוחי או ביד בנך ביד עבדך ביד שלוחך או שאמר לו המשאיל הריני משלחה לך ביד בני ביד עבדי ביד שלוחי או ביד בנך ביד עבדך ביד שלוחך ואמר לו השואל שלח ושלחה ומתה חייב

### Part 16
וכן בשעה שמחזירה

>Credit : William Davidson Edition
>License : CC-BY-NC