
### Part 1
אלא קשיא לריש לקיש אמר לך ריש לקיש הא מני רבי שמעון היא

### Part 2
אבל אמרו מי שפרע וכו׳ איתמר אביי אמר אודועי מודעינן ליה רבא אמר מילט לייטינן ליה

### Part 3
אביי אמר אודועי מודעינן ליה דכתיב ונשיא בעמך לא תאר רבא אמר מילט לייטינן ליה דכתיב בעמך בעושה מעשה עמך

### Part 4
אמר רבא מנא אמינא לה דרבי חייא בר יוסף יהבו ליה זוזי אמלחא לסוף אייקר מלחא אתא לקמיה דרבי יוחנן אמר ליה זיל הב להו ואי לא קביל עליך מי שפרע ואי אמרת אודועי מודעינן ליה רבי חייא בר יוסף בר אודועי הוא ואלא מאי מילט לייטינן ליה רבי חייא בר יוסף אתי לקבולי עליה לטותא דרבנן

### Part 5
אלא רבי חייא בר יוסף ערבון הוא דיהבי ליה הוא סבר כנגדו הוא קונה ואמר ליה רבי יוחנן כנגד כולו הוא קונה

### Part 6
אתמר ערבון רב אומר כנגדו הוא קונה ורבי יוחנן אמר כנגד כולו הוא קונה

### Part 7
מיתיבי הנותן ערבון לחבירו ואמר לו אם אני חוזר בי ערבוני מחול לך והלה אמר לו אם אני אחזור בי אכפול לך ערבונך נתקיימו התנאים דברי רבי יוסי רבי יוסי לטעמיה דאמר אסמכתא קניא

### Part 8
רבי יהודה אומר דיו שיקנה כנגד ערבונו אמר רבן שמעון בן גמליאל במה דברים אמורים בזמן שאמר לו ערבוני יקון אבל מכר לו בית או שדה באלף זוז ופרע לו מהם חמש מאות זוז קנה ומחזיר לו את השאר אפילו לאחר כמה שנים מאי לאו הוא הדין למטלטלין בדסתמא קני להו לכולהו

### Part 9
לא מטלטלין בדסתמא לא קני ומאי שנא קרקע דבכספא קני ליה ממש קני ליה לכולה מטלטלי דלא קני אלא לקבולי מי שפרע לא קני ליה כוליה

### Part 10
לימא כתנאי המלוה את חבירו על המשכון ונכנסה השמיטה אף על פי שאינו שוה אלא פלג אינו משמט דברי רבן שמעון בן גמליאל רבי יהודה הנשיא אומר אם היה משכון כנגד הלואתו אינו משמט ואם לאו משמט

### Part 11
מאי אינו משמט דקאמר רבן שמעון בן גמליאל אילימא כנגדו מכלל דרבי יהודה הנשיא סבר להך פלגא נמי משמט

>Credit : William Davidson Edition
>License : CC-BY-NC