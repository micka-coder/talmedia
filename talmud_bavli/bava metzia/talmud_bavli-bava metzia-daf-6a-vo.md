
### Part 1
ואלא הא דאמר רב נחמן משביעין אותו שבועת היסת נימא מיגו דחשיד אממונא חשיד אשבועתא

### Part 2
ותו הא דתני רבי חייא שניהם נשבעין ונוטלין מבעל הבית נימא מיגו דחשיד אממונא חשיד אשבועתא

### Part 3
ותו הא דאמר רב ששת שלש שבועות משביעין אותו שבועה שלא פשעתי בה שבועה שלא שלחתי בה יד שבועה שאינה ברשותי נימא מיגו דחשיד אממונא חשיד אשבועתא

### Part 4
אלא לא אמרינן מיגו דחשיד אממונא חשיד אשבועתא

### Part 5
אביי אמר חיישינן שמא מלוה ישנה יש לו עליו

### Part 6
אי הכי נשקול בלא שבועה

### Part 7
אלא חיישינן שמא ספק מלוה ישנה יש לו עליו

### Part 8
ולאו אמרינן תפיס ממונא מספיקא משתבע נמי מספק

### Part 9
אמר רב ששת בריה דרב אידי פרשי אינשי מספק שבועה ולא פרשי מספק ממונא מאי טעמא ממון איתיה בחזרה שבועה ליתיה בחזרה

### Part 10
בעי רבי זירא תקפה אחד בפנינו מהו

### Part 11
היכי דמי אי דשתיק אודויי אודי ליה ואי דקא צווח מאי הוה ליה למעבד

### Part 12
לא צריכא דשתיק מעיקרא והדר צווח מאי מדאשתיק אודויי אודי ליה או דלמא כיון דקא צווח השתא איגלאי מילתא דהאי דשתיק מעיקרא סבר הא קא חזו ליה רבנן

### Part 13
אמר רב נחמן תא שמע במה דברים אמורים ששניהם אדוקין בה אבל היתה טלית יוצאת מתחת ידו של אחד מהן המוציא מחבירו עליו הראיה היכי דמי אי נימא כדקתני פשיטא אלא שתקפה אחד בפנינו

### Part 14
לא הכא במאי עסקינן כגון דאתו לקמן כדתפיסו לה תרוייהו ואמרינן להו זילו פלוגו ונפקו והדר אתו כי תפיס לה חד מינייהו האי אמר אודויי אודי לי והאי אמר בדמי אגרתי ניהליה דאמרינן ליה עד השתא חשדת ליה בגזלן והשתא מוגרת ליה בלא סהדי

### Part 15
ואיבעית אימא כדקתני דאתו לקמן כי תפיס לה חד מינייהו ואידך מסרך בה סרוכי ואפילו לסומכוס דאמר ממון המוטל בספק חולקין בלא שבועה מודה סומכוס דסרכא לאו כלום היא

### Part 16
אם תמצי לומר תקפה אחד בפנינו מוציאין אותה מידו הקדישה אינה מקודשת אם תמצי לומר תקפה אחד בפנינו אין מוציאין אותה מידו הקדישה בלא תקפה מהו

### Part 17
כיון דאמר מר אמירתו לגבוה כמסירתו להדיוט דמי כמאן דתקפה דמי

### Part 18
או דלמא השתא מיהא הא לא תקפה וכתיב ואיש כי יקדיש את ביתו קדש וגו׳ מה ביתו ברשותו אף כל ברשותו לאפוקי האי דלא ברשותו

### Part 19
תא שמע דההיא

>Credit : William Davidson Edition
>License : CC-BY-NC