
### Part 1
יתר על כן מוכרה בשויה מאי לאו שפחתה יותר מכדי אונאתה לא יתירה דאכתי לא פחתה בכדי אונאתה מוכרה בשויה

### Part 2
מתיבי עד כמה תיפחת ויהא רשאי לקיימה בסלע עד שקל מאי לאו דפחית פורתא פורתא לא דנפיל לנורא ואפחות בחדא זימנא

### Part 3
אמר מר יקבנה ויתלנה בצואר בנו או בצואר בתו ורמינהו לא יעשנה משקל בין משקלותיו ולא יזרקנה בין גרוטותיו ולא יקבנה ויתלנה בצואר בנו ובצואר בתו אלא או ישחוק או יתוך או יקוץ או יוליך לים המלח

### Part 4
אמר רבי אלעזר ואמרי לה רב הונא אמר רבי אלעזר לא קשיא כאן באמצע כאן מן הצד

### Part 5
עד מתי מותר להחזיר בכרכים עד שיראה לשולחני בכפרים עד ערבי שבתות מאי שנא בסלע דמפליג ומאי שנא בטלית דלא מפליג

### Part 6
אמר אביי כי תנן נמי מתניתין בטלית בכרכין תנן רבא אמר טלית כל איניש קים ליה בגוה סלע כיון דלאו כל איניש קים ליה בגוה אלא שולחני הלכך בכרכים דאיכא שולחני עד שיראה לשולחני בכפרים דליכא שולחני עד ערבי שבתות דסלקין לשוקא

### Part 7
ואם היה מכירה אפילו לאחר שנים עשר חדש כו׳ היכא אי בכרכין הא אמרת עד שיראה לשולחני אי בכפרים הא אמרת עד ערבי שבתות

### Part 8
אמר רב חסדא מידת חסידות שנו כאן אי הכי אימא סיפא אין לו עליו אלא תרעומת למאן אי לחסיד לא קבולי ליקבלה מיניה ולא תרעומת תיהוי ליה ואלא להאיך דקבלה מיניה ולבתר דמקבלה מיניה תרעומת תיהוי ליה

### Part 9
הכי קאמר הא אחר אף על פי שאין מקבלה הימנו אין לו עליו אלא תרעומת

### Part 10
ונותנה למעשר שני ואינו חושש שאינו אלא נפש רעה אמר רב פפא שמע מינה האי מאן דמוקים אזוזי מיקרי נפש רעה והני מילי הוא דסגי להו

### Part 11
מסייע ליה לחזקיה דאמר חזקיה בא לפורטה פורטה בשויה בא לחללה מחללה ביפה

### Part 12
מאי קאמר הכי קאמר אף על פי כשבא לפורטה פורטה בשויה כשהוא מחללה מחללה ביפה

### Part 13
למימרא דסבר חזקיה דמזלזלינן במעשר שני והאמר חזקיה מעשר שני שאין בו שוה פרוטה אומר הוא וחומשו מחולל על מעות הראשונות לפי שאי אפשר לו לאדם לצמצם מעותיו

### Part 14
מאי ביפה בתורת יפה דתרי זילי לא מזלזלינן ביה

### Part 15
גופא אמר חזקיה מעשר שני שאין בו שוה פרוטה אומר הוא וחומשו מחולל על מעות הראשונות לפי שאי אפשר לו לאדם לצמצם מעותיו

### Part 16
מיתיבי התרומה והביכורים חייבין עליהן מיתה וחומש

>Credit : William Davidson Edition
>License : CC-BY-NC