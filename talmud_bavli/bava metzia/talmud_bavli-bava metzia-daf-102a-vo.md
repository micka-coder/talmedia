
### Part 1
בגובתא דקניא

### Part 2
תנו רבנן המשכיר בית לחבירו על השוכר לעשות לו מזוזה וכשהוא יוצא לא יטלנה בידו ויוצא ומנכרי נוטלה בידו ויוצא ומעשה באחד שנטלה בידו ויצא וקבר אשתו ושני בניו

### Part 3
מעשה לסתור אמר רב ששת ארישא

### Part 4
הזבל של בעל הבית ואין לשוכר אלא היוצא מן התנור ומן הכירים בלבד במאי עסקינן אילימא בחצר דאגיר ליה לשוכר ותורי דשוכר אמאי של בעל הבית אלא בחצר דלא אגירא לשוכר ותורי דמשכיר פשיטא

### Part 5
לא צריכא בחצר דמשכיר ותורי דאתו מעלמא קמו בה

### Part 6
מסייע ליה לרבי יוסי ברבי חנינא דאמר רבי יוסי ברבי חנינא חצרו של אדם קונה לו שלא מדעתו

### Part 7
מיתיבי אם אמר כל מציאות שיבאו לתוכו היום תקנה לי חצרי לא אמר כלום ואם איתא להא דאמר רבי יוסי ברבי חנינא חצרו של אדם קונה לו שלא מדעתו אמאי לא אמר כלום

### Part 8
הכא במאי עסקינן בחצר שאינה משתמרת

### Part 9
אי הכי אימא סיפא יצא לו שם מציאה בעיר דבריו קיימין ואי בחצר שאינה משתמרת כי יצא לו שם מציאה בעיר מאי הוי

### Part 10
כיון דיצא לו שם מציאה בעיר מיבדל בדילי אינשי מינה והויא לה כחצר המשתמרת

### Part 11
מיתיבי זבל היוצא מן התנור ומן הכירים והקולט מן האויר הרי הוא שלו ושברפת ושבחצר של בעל הבית ואם איתא להא דרבי יוסי ברבי חנינא דאמר חצרו של אדם קונה לו שלא מדעתו קולט מאויר אמאי הרי הוא שלו אויר חצרו הוא

### Part 12
אמר אביי במדביק כלי בשולי פרה

### Part 13
רבא אמר אויר שאין סופו לנוח לאו כמונח דמי

### Part 14
ומי פשיטא ליה לרבא והא מיבעי בעי לה דבעי רבא זרק ארנקי בפתח זה ויצאתה בפתח זה מהו אויר שאין סופו לנוח כמונח דמי או לאו כמונח דמי

### Part 15
התם לא מיפסק ולא מידי הכא מיפסק כלי

### Part 16
ושברפת ושבחצר הרי אלו של בעל הבית תרתי

### Part 17
אמר אביי הכי קאמר ושברפת שבחצר הרי אלו של בעל הבית אמר רב אשי זאת אומרת המשכיר חצירו סתם לא השכיר רפת שבה

### Part 18
מיתיבי יוני שובך ויוני עלייה חייבות בשילוח ואסורות בגזל מפני דרכי שלום

### Part 19
ואם איתא להא דאמר רבי יוסי ברבי חנינא חצרו של אדם קונה לו שלא מדעתו קרי כאן כי יקרא פרט למזומן

### Part 20
אמר רבא ביצה ביציאת רובה הוא דאיחייבה לה בשילוח ומיקנא לא קניא עד דנפלה לחצרו וכי קתני חייבות בשילוח מקמי דתיפול לחצירו

### Part 21
אי הכי אמאי אסורות משום גזל אאמן

### Part 22
ואיבעית אימא לעולם אביצים ומדנפיק רובה דעתיה עילוה

### Part 23
והשתא דאמר רב יהודה אמר רב אסור לזכות בביצים כל זמן שהאם רובצת עליהם שנאמר שלח תשלח את האם והדר את הבנים תקח לך אפילו תימא דנפלה לה לחצרו כל היכא דאיהו מצי זכי ליה חצרו זכיא ליה וכל היכא דאיהו לא מצי זכי ליה חצרו נמי לא זכיא ליה

### Part 24
אי הכי אסורות בגזל מפני דרכי שלום אי דשלחה גזל מעליא הוא אי דלא שלחה הא בעי שלוחה

### Part 25
בקטן דלאו בר שילוח הוא קטן בר דרכי שלום הוא הכי קאמר אביו של קטן חייב להחזיר לו מפני דרכי שלום

### Part 26
מתני׳ המשכיר בית לחבירו לשנה נתעברה השנה נתעברה לשוכר השכיר לו לחדשים נתעברה השנה נתעברה למשכיר

### Part 27
מעשה בציפורי באחד ששכר מרחץ מחבירו בשנים עשר זהב לשנה מדינר זהב לחדש

>Credit : William Davidson Edition
>License : CC-BY-NC