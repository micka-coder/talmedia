
### Part 1
ובאושפיזא מאי נפקא מינה אמר מר זוטרא לאהדורי ליה אבידתא בטביעות עינא אי ידעינן ביה דלא משני אלא בהני תלת מהדרינן ליה ואי משני במילי אחריני לא מהדרינן ליה

### Part 2
מר זוטרא חסידא אגניב ליה כסא דכספא מאושפיזא חזיא לההוא בר בי רב דמשי ידיה ונגיב בגלימא דחבריה אמר היינו האי דלא איכפת ליה אממונא דחבריה כפתיה ואודי

### Part 3
תניא מודה רבי שמעון בן אלעזר בכלים חדשים ששבעתן העין שחייב להכריז ואלו הן כלים חדשים שלא שבעתן העין שאינו חייב להכריז כגון בדי מחטין וצינוריות ומחרוזות של קרדומות כל אלו שאמרו אימתי מותרים בזמן שמצאן אחד אחד אבל מצאן שנים שנים חייב להכריז

### Part 4
מאי בדי שוכי ואמאי קרו ליה בדי דבר דתלו ביה מידי בד קרו ליה כי ההוא דתנן התם עלה אחד בבד אחד

### Part 5
וכן היה רבי שמעון בן אלעזר אומר המציל מן הארי ומן הדוב ומן הנמר ומן הברדלס ומן זוטו של ים ומשלוליתו של נהר המוצא בסרטיא ופלטיא גדולה ובכל מקום שהרבים מצויין שם הרי אלו שלו מפני שהבעלים מתיאשין מהן

### Part 6
איבעיא להו כי קאמר רבי שמעון בן אלעזר ברוב נכרים אבל ברוב ישראל לא או דלמא אפילו ברוב ישראל נמי אמר

### Part 7
אם תמצא לומר אפילו ברוב ישראל נמי אמר פליגי רבנן עליה או לא פליגי

### Part 8
ואם תמצא לומר פליגי ברוב ישראל ודאי פליגי ברוב נכרים פליגי או לא פליגי

### Part 9
ואם תמצא לומר פליגי אפילו ברוב נכרים הלכה כמותו או אין הלכה כמותו

### Part 10
אם תמצא לומר הלכה כמותו דוקא ברוב נכרים או אפילו ברוב ישראל

### Part 11
תא שמע המוצא מעות בבתי כנסיות ובבתי מדרשות ובכל מקום שהרבים מצויין שם הרי אלו שלו מפני שהבעלים מתיאשין מהן מאן שמעת ליה דאזיל בתר רובא רבי שמעון בן אלעזר שמעת מינה אפילו ברוב ישראל נמי

### Part 12
הכא במאי עסקינן במפוזרין אי במפוזרין מאי אריא מקום שהרבים מצויין שם אפילו אין הרבים מצויין שם

### Part 13
אלא לעולם בצרורין והכא במאי עסקינן בבתי כנסיות של נכרים בתי מדרשות מאי איכא למימר בתי מדרשות דידן דיתבי בהו נכרים השתא דאתית להכי בתי כנסיות נמי דידן דיתבי בהו נכרים

### Part 14
תא שמע מצא בה אבידה אם רוב ישראל חייב להכריז אם רוב נכרים אינו חייב להכריז מאן שמעת ליה דאמר אזלינן בתר רובא רבי שמעון בן אלעזר שמעת מינה כי קאמר רבי שמעון בן אלעזר ברוב נכרים אבל ברוב ישראל לא

### Part 15
הא מני רבנן היא תפשוט מינה דמודו ליה רבנן לרבי שמעון בן אלעזר ברוב נכרים

### Part 16
אלא לעולם רבי שמעון בן אלעזר היא ואפילו ברוב ישראל נמי והכא במאי עסקינן בטמון אי בטמון מאי עבידתיה גביה והתנן מצא כלי באשפה מכוסה לא יגע בו מגולה נוטל ומכריז

### Part 17
כדאמר רב פפא באשפה שאינה עשויה לפנות ונמלך עליה לפנותה הכא נמי באשפה שאינה עשויה לפנות ונמלך עליה לפנותה

>Credit : William Davidson Edition
>License : CC-BY-NC