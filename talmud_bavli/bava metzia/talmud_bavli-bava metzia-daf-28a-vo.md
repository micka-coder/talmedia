
### Part 1
אלא הא דתנן מצא תכריך של שטרות או אגודה של שטרות הרי זה יחזיר הכי נמי דניחא ליה ללוה לאהדורי ליה למלוה

### Part 2
אלא אמר רבא סימנין דאורייתא דכתיב והיה עמך עד דרש אחיך אתו וכי תעלה על דעתך שיתננו קודם שידרשנו אלא דרשהו אם רמאי הוא או אינו רמאי לאו בסימנין שמע מינה

### Part 3
אמר רבא אם תמצי לומר סימנין דאורייתא אם תמצי לומר הא פשיט ליה סימנין דאורייתא משום דאיכא למימר כדשנינן

### Part 4
סימנין וסימנין יניח סימנין ועדים ינתן לבעל העדים סימנין וסימנין ועד אחד עד אחד כמאן דליתיה דמי ויניח

### Part 5
עדי אריגה ועדי נפילה תנתן לעדי נפילה דאמרינן זבוני זבנה ומאיניש אחרינא נפל

### Part 6
מדת ארכו ומדת רחבו תנתן למדת ארכו דמדת רחבו שעורי קא משער לה כד מכסי לה מרה וקאי ומדת ארכו לא משתער לה

### Part 7
מדת ארכו ומדת רחבו ומדת גמיו ינתן למדת ארכו ורחבו

### Part 8
מדת ארכו ומדת רחבו ומדת משקלותיו ינתן למדת משקלותיו

### Part 9
הוא אומר סימני הגט והיא אומרת סימני הגט ינתן לה במאי אילימא במדת ארכו ורחבו דלמא בהדי דנקיט ליה חזיתיה אלא נקב יש בו בצד אות פלוני

### Part 10
הוא אומר סימני החוט והיא אומרת סמני החוט ינתן לה במאי אילימא בחיורא ובסומקא ודלמא בהדי דנקיט ליה חזיתיה אלא במדת ארכו

### Part 11
הוא אומר בחפיסה והיא אומרת בחפיסה ינתן לו מאי טעמא מידע ידעה דכל מה דאית ליה בחפיסה הוא דמנח ליה

### Part 12
מתני׳ ועד מתי חייב להכריז עד כדי שידעו בו שכניו דברי רבי מאיר רבי יהודה אומר שלש רגלים ואחר הרגל האחרון שבעה ימים כדי שילך לביתו שלשה ויחזור שלשה ויכריז יום אחד

### Part 13
גמ׳ תנא שכני אבידה מאי שכני אבידה אילימא שכינים דבעל אבידה אי ידע ליה ליזול ולהדריה נהליה אלא שכני מקום שנמצאת בו אבידה

### Part 14
רבי יהודה אומר כו׳

### Part 15
ורמינהו בשלשה במרחשון שואלין את הגשמים רבן גמליאל אומר בשבעה בו שהוא חמישה עשר יום אחר החג כדי שיגיע אחרון שבארץ ישראל לנהר פרת

### Part 16
אמר רב יוסף לא קשיא כאן במקדש ראשון כאן במקדש שני

### Part 17
במקדש ראשון דנפישי ישראל טובא דכתיב בהו יהודה וישראל רבים כחול אשר על הים לרב בעינן כולי האי במקדש שני דלא נפישי ישראל טובא דכתיב בהו כל הקהל כאחד ארבע רבוא אלפים שלש מאות ששים לא בעינן כולי האי

### Part 18
אמר ליה אביי והא כתיב וישבו הכהנים והלוים וגו׳ והמשררים והשוערים וכל ישראל בעריהם

### Part 19
וכיון דהכי הוא אפכא מסתברא מקדש ראשון דנפישי ישראל טובא דמצוות עלמא ומשתכחי שיירתא דאזלי בין ביממא ובין בליליא לא בעינן כולי האי וסגי בתלתא יומא מקדש שני דלא נפישי ישראל טובא ולא מצוות עלמא ולא משתכחי שיירתא דאזלי בין ביממא ובין בליליא בעינן כולי האי

### Part 20
רבא אמר לא שנא במקדש ראשון ולא שנא במקדש שני לא הטריחו רבנן באבדה יותר מדאי

### Part 21
אמר רבינא שמע מינה כי מכריז גלימא מכריז דאי סלקא דעתך אבידתא מכריז בעינן למטפי ליה חדא יומא לעיוני במאניה אלא שמע מינה גלימא מכריז שמע מינה

### Part 22
רבא אמר אפילו תימא אבידתא מכריז לא הטריחו רבנן באבידה יותר מדאי

### Part 23
תנו רבנן רגל ראשון אומר רגל ראשון רגל שני אומר רגל שני רגל שלישי אומר סתם

### Part 24
ואמאי לימא רגל שלישי דלא אתי לאחלופי בשני שני נמי

>Credit : William Davidson Edition
>License : CC-BY-NC