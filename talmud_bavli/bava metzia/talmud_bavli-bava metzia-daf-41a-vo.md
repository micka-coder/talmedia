
### Part 1
צריך דעת בעלים

### Part 2
אי רבי ישמעאל מאי איריא לא יחדו אפילו יחדו נמי

### Part 3
לא מיבעיא קאמר לא מיבעיא יחדו דמקומה הוא אלא אפילו לא יחדו דלאו מקומה הוא לא בעינן דעת בעלים

### Part 4
אימא סיפא יחדו לה הבעלים מקום וטלטלה ונשברה בין מתוך ידו בין משהניחה לצרכו חייב לצרכה פטור אתאן לרבי עקיבא דאמר בעינן דעת בעלים

### Part 5
אי רבי עקיבא מאי איריא יחדו אפילו לא יחדו נמי

### Part 6
לא מיבעיא קאמר לא מיבעיא לא יחדו דלאו מקומה הוא אלא אפילו יחדו נמי דמקומה הוא בעינן דעת בעלים

### Part 7
רישא רבי ישמעאל וסיפא רבי עקיבא אין דאמר רבי יוחנן מאן דמתרגם לי חבית אליבא דחד תנא מובלנא מאניה בתריה לבי מסותא

### Part 8
תרגמה רבי יעקב בר אבא קמיה דרב שנטלה על מנת לגוזלה

### Part 9
תרגמה רבי נתן בר אבא קמיה דרב שנטלה על מנת לשלוח בה יד

### Part 10
במאי קמיפלגי בשליחות יד צריכה חסרון מאן דאמר לגוזלה קסבר שליחות יד צריכה חסרון ומאן דאמר לשלוח בה יד קסבר שליחות יד אינה צריכה חסרון

### Part 11
מתקיף לה רב ששת מידי נטלה קתני טלטלה קתני אלא אמר רב ששת הכא במאי עסקינן כגון שטלטלה להביא עליה גוזלות וקא סבר שואל שלא מדעת גזלן הוי וכולה רבי ישמעאל היא וסיפא שהניחה במקום שאינה מקומה

### Part 12
ורבי יוחנן הניחה במקומה משמע

### Part 13
איתמר רב ולוי חד אמר שליחות יד צריכה חסרון וחד אמר שליחות יד אינה צריכה חסרון תסתיים דרב הוא דאמר שליחות יד אינה צריכה חסרון דתניא רועה שהיה רועה עדרו והניח עדרו ובא לעיר ובא זאב וטרף ובא ארי ודרס פטור הניח מקלו ותרמילו עליה חייב

### Part 14
והוינן בה משום דהניח מקלו ותרמילו עליה חייב הא שקלינהו

### Part 15
אמר רב נחמן אמר רבה בר אבוה אמר רב בעודן עליה וכי עודן עליה מאי הוי הא לא משכה

### Part 16
ואמר רב שמואל בר רב יצחק אמר רב שהכישה במקל ורצתה לפניו והא לא חסרה אלא לאו שמע מינה קסבר שליחות יד אינה צריכה חסרון

### Part 17
אימא שהכחישה במקל דיקא נמי דקתני שהכישה במקל שמע מינה

### Part 18
ומדרב סבר שליחות יד צריכה חסרון לוי סבר שליחות יד אינה צריכה חסרון מאי טעמא דלוי אמר רבי יוחנן משום רבי יוסי בן נהוראי משונה שליחות יד האמורה בשומר שכר משליחות יד האמורה בשומר חנם

>Credit : William Davidson Edition
>License : CC-BY-NC