
### Part 1
באמצע הקדש ליתא אמר ליה לפי שאינה בסוף הקדש

### Part 2
אמר ליה רב אחא מדיפתי לרבינא באמצע הקדש מיהא איתא ולוסיף נמי חומש אמר ליה הרי הוא כסוף הקדש מה סוף הקדש אינו מוסיף חומש אף אמצע הקדש אינו מוסיף חומש

### Part 3
אמר ליה רב זוטרא בריה דרב מרי לרבינא מאי חזית דמדמית ליה לסוף הקדש נדמייה לתחילת הקדש אמר ליה מסתברא לסוף הקדש הוה ליה לדמויי שכן נתפס מנתפס אדרבה לתחילת הקדש הוה ליה לדמויי שכן דבר שיש אחריו קדושה מדבר שיש אחריו קדושה

### Part 4
כדאמר רבא העלה עולה ראשונה הכי נמי הטמאה טמאה ראשונה

### Part 5
תניא כוותיה דרבי יהושע בן לוי פרה זו תחת פרה של הקדש טלית זו תחת טלית של הקדש הקדשו פדוי ויד הקדש על העליונה

### Part 6
פרה זו בחמש סלעים תחת פרה של הקדש טלית זו בחמש סלעים תחת טלית של הקדש הקדשו פדוי על הקדש ראשון מוסיף חומש על הקדש שני אין מוסיף חומש

### Part 7
מתני׳ האונאה ארבעה כסף והטענה שתי כסף וההודאה שוה פרוטה

### Part 8
חמש פרוטות הן ההודאה שוה פרוטה והאשה מתקדשת בשוה פרוטה והנהנה בשוה פרוטה מן ההקדש מעל והמוצא שוה פרוטה חייב להכריז והגוזל את חבירו שוה פרוטה ונשבע לו יוליכנו אחריו אפילו למדי

### Part 9
גמ׳ תנינא חדא זימנא האונאה ארבעה כסף מעשרים וארבעה כסף לסלע שתות למקח הטענה שתי כסף וההודאה שוה פרוטה אצטריכא ליה

### Part 10
הא נמי תנינא שבועת הדיינין הטענה שתי כסף וההודאה שוה פרוטה סיפא אצטריכא ליה דקתני חמש פרוטות הן

### Part 11
חמש פרוטות הן כו׳ וליתני נמי האונאה פרוטה אמר רב כהנא זאת אומרת אין אונאה לפרוטות

### Part 12
ולוי אמר יש אונאה לפרוטות וכן תני לוי במתניתיה חמש פרוטות הן האונאה פרוטה וההודאה פרוטה וקדושי אשה בפרוטה וגזל בפרוטה וישיבת הדיינין בפרוטה

### Part 13
ותנא דידן מאי טעמא לא קתני ישיבת הדיינין תנא ליה גזל

### Part 14
ומי לא תני גזל וקתני אבידה הנך אצטריכא ליה גזל הגוזל מחבירו שוה פרוטה ונשבע לו יוליכנו אחריו ואפילו למדי אבידה המוצא אבידה שוה פרוטה חייב להכריז ואף על גב דזל

### Part 15
ולוי מאי טעמא לא תני אבידה בפרוטה תנא ליה גזל

### Part 16
ומי לא קתני גזל וקתני ישיבת הדיינין ישיבת הדיינין אצטריכא ליה לאפוקי מדרב קטינא דאמר רב קטינא בית דין נזקקין אפילו לפחות משוה פרוטה

### Part 17
ולוי מאי טעמא לא קתני הקדש בחולין קמיירי בקדשים לא קמיירי

### Part 18
אלא תנא דידן דקא מיירי בקדשים נתני מעשר בפרוטה כמאן דאמר אין בחומשו פרוטה וליתני חומש מעשר בפרוטה בקרנא קא מיירי בחומש לא קא מיירי

### Part 19
גופא אמר רב קטינא בית דין נזקקין אפילו לפחות משוה פרוטה מתיב רבא ואת אשר חטא מן הקדש ישלם

>Credit : William Davidson Edition
>License : CC-BY-NC