
### Part 1
עד שיפרוט לך הכתוב יחדו

### Part 2
אפילו תימא רבי יאשיה לחלק הכא לא צריך מאי טעמא סברא הוא מה לי קטלה כולה מה לי קטלה פלגא

### Part 3
גניבה ואבידה בשואל מנא לן

### Part 4
וכי תימא נילף משבורה ומתה מה לשבורה ומתה דלא אפשר למיטרח ואתויי תאמר בגניבה ואבידה דאפשר למיטרח ואתויי

### Part 5
אלא כי הא דתניא ונשבר או מת אין לי אלא שבורה ומתה גניבה ואבידה מנין אמרת קל וחומר ומה שומר שכר שפטור משבורה ומתה חייב בגניבה ואבידה שואל שחייב בשבורה ומתה אינו דין שחייב בגניבה ואבידה וזה הוא קל וחומר שאין עליו תשובה

### Part 6
מאי אין עליו תשובה וכי תימא איכא למיפרך מה לשומר שכר שכן משלם תשלומי כפל בטוען טענת לסטים מזויין

### Part 7
אפילו הכי קרנא דשואל עדיפא

### Part 8
איבעית אימא קסבר לסטים מזויין גזלן הוא

### Part 9
אשכחן לחיוב לפטור מנא לן

### Part 10
וכי תימא נילף משבורה ומתה מה לשבורה ומתה שכן אונס

### Part 11
אלא גמר משומר שכר ושומר שכר גופיה מנלן גמרי חיובא דשומר שכר מחיובא דשואל מה להלן בבעלים פטור אף כאן בבעלים פטור

### Part 12
במאי גמר אי במה מצינו איכא למיפרך כדפרכינן שכן אונס

### Part 13
אלא אמר קרא וכי ישאל ויו מוסיף על ענין ראשון וילמד עליון מתחתון

### Part 14
ואכתי שואל משומר שכר לא גמר דאיכא למיפרך מה לשומר שכר שכן פטור בשבורה ומתה תאמר בשואל שחייב בשבורה ומתה

### Part 15
אלא גניבה ואבידה בשואל לחיובא מנלן דגמר משומר שכר דיו לבא מן הדין להיות כנדון מה גניבה ואבידה דשומר שכר בבעלים פטור אף גניבה ואבידה דשואל נמי בבעלים פטור

### Part 16
הניחא למאן דאית ליה דיו אלא למאן דלית ליה דיו מאי איכא למימר

### Part 17
אלא אמר קרא וכי ישאל ויו מוסיף על ענין ראשון וילמד עליון מתחתון ותחתון מעליון

### Part 18
איתמר פשיעה בבעלים פליגי בה רב אחא ורבינא חד אמר חייב וחד אמר פטור

### Part 19
מאן דאמר חייב קסבר מקרא נדרש לפניו ולא לפני פניו

### Part 20
הלכך אם בעליו עמו אשומר חנם לא כתיב ופשיעה נמי בשומר שכר ובשואל לא כתיב הלכך בשומר שכר ובשואל לחיוב אתיא בקל וחומר

### Part 21
אבל בבעלים לפטור אף בשומר שכר ובשואל לא מאי טעמא כי כתיב אם בעליו עמו לא ישלם אשואל ואשומר שכר אהנך חיובי דכתיב בהו בהדיא הוא דמיכתב

### Part 22
מאן דאמר פטור קסבר מקרא נדרש לפניו ולפני פניו וכי כתיב אם בעליו עמו אשומר חנם נמי כתיב

### Part 23
תנן השואל הפרה ושאל בעליה עמה השואל הפרה ושכר בעליה עמה שאל בעליה או שכרן ואחר כך שאל הפרה ומתה פטור ואילו שומר חנם לא קתני

### Part 24
ולטעמיך שומר שכר מי קתני

### Part 25
אלא תנא מילתא

>Credit : William Davidson Edition
>License : CC-BY-NC