
### Part 1
אבל מטא זמן חיוביה רמי אנפשיה ומידכר

### Part 2
וכי שכיר עובר משום בל תגזל התם תרי חזקי הכא חדא חזקה גבי בעל הבית איכא תרי חזקי חדא דאין בעל הבית עובר משום בל תלין וחדא דאין שכיר משהא שכרו והכא חדא חזקה

### Part 3
אם יש עדים שתבעו הרי זה נשבע ונוטל והא קתבעו לקמן אמר רבי אסי שתבעו בזמנו ודלמא לבתר הכי פרע אמר אביי שתבעו כל זמנו

### Part 4
ולעולם לא פרע ליה אמר רב חמא בר עוקבא כנגד אותו היום של תביעה

### Part 5
מתני׳ המלוה את חבירו לא ימשכננו אלא בבית דין ולא יכנס לביתו ליטול משכונו שנאמר בחוץ תעמד היו לו שני כלים נוטל אחד ומניח אחד

### Part 6
ומחזיר את הכר בלילה ואת המחרישה ביום ואם מת אינו מחזיר ליורשיו רבן שמעון בן גמליאל אומר אף לעצמו אינו מחזיר אלא עד שלשים יום ומשלשים יום ולהלן מוכרן בבית דין

### Part 7
גמ׳ אמר שמואל שליח בית דין מנתח נתוחי אין אבל משכוני לא והתנן המלוה את חבירו לא ימשכננו אלא בבית דין מכלל דבבית דין ממשכנין

### Part 8
אמר לך שמואל אימא לא ינתחנו אלא בבית דין הכי נמי מסתברא דקתני סיפא לא יכנס לביתו ליטול משכונו מני אילימא בעל חוב מרישא שמע מינה אלא לאו שליח בית דין

### Part 9
אי משום הא לא איריא הכי קאמר המלוה את חבירו לא ימשכננו אלא בבית דין מכלל דבבית דין ממשכנים ובעל חוב אפילו נתוחי נמי לא שלא יכנס לביתו ליטול משכונו

### Part 10
מתיב רב יוסף לא יחבל ריחים ורכב הא דברים אחרים חבל לא תחבל בגד אלמנה הא של אחרים תחבל מאן אי נימא בעל חוב הא כתיב לא תבא אל ביתו לעבט עבטו אלא לאו שליח בית דין

### Part 11
תרגמה רב פפא בריה דרב נחמן קמיה דרב יוסף ואמרי לה רב פפא בריה דרב יוסף קמיה דרב יוסף לעולם בבעל חוב ולעבור עליו בשני לאוין

### Part 12
תא שמע ממשמע שנאמר בחוץ תעמד איני יודע שהאיש אשר אתה נושה בו יוציא אלא מה תלמוד לומר והאיש לרבות שליח בית דין מאי לאו שליח בית דין כלוה

>Credit : William Davidson Edition
>License : CC-BY-NC