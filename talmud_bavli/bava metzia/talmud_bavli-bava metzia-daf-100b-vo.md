
### Part 1
כסות מה שטענו לא הודה לו ומה שהודה לו לא טענו כדאמר רב פפא בדיילפי הכא נמי בדיילפי

### Part 2
קשיא ליה לרבי הושעיא מידי כסות קתני עבד קתני

### Part 3
אלא אמר רבי הושעיא כגון שטענו עבד בכסותו ושדה בעומריה ואכתי כסות מה שטענו לא הודה לו ומה שהודה לו לא טענו אמר רב פפא בדיילפי

### Part 4
קשיא ליה לרב ששת זוקקין אתא לאשמועינן תנינא זוקקין הנכסים שאין להן אחריות את הנכסים שיש להן אחריות לישבע עליהן

### Part 5
אלא אמר רב ששת הא מני רבי מאיר היא דאמר עבדא כמטלטלין דמי

### Part 6
ואכתי מה שטענו לא הודה לו ומה שהודה לו לא טענו סבר לה כרבן גמליאל דתנן טענו חטים והודה שעורים פטור רבן גמליאל מחייב

### Part 7
אכתי הילך הוא אמר רבא עבדא דקטע לידיה ושדה שחפר בה בורות שיחין ומערות

### Part 8
והא רבי מאיר איפכא שמעינן ליה דתנן גזל בהמה והזקינה עבדים והזקינו משלם כשעת הגזילה רבי מאיר אומר בעבדים אומר לו הרי שלך לפניך

### Part 9
הא לא קשיא כדמחליף רבה בר אבוה ותני רבי מאיר אומר משלם כשעת הגזילה וחכמים אומרים אומר לו בעבדים הרי שלך לפניך

### Part 10
אלא ממאי דסבר רבי מאיר מקשינן קרקע לעבד מה עבד נשבעין אף קרקע נשבעין דלמא אעבד הוא דנשבעין אבל אקרקע לא

### Part 11
לא סלקא דעתך דתניא המחליף פרה בחמור וילדה וכן המוכר שפחתו וילדה

### Part 12
זה אומר ברשותי וזה שותק זכה

### Part 13
זה אומר איני יודע וזה אומר איני יודע יחלוקו

### Part 14
זה אומר ברשותי וזה אומר ברשותי ישבע המוכר שברשותו ילדה לפי שכל הנשבעין שבתורה נשבעין ולא משלמין דברי רבי מאיר וחכמים אומרים אין נשבעין לא על העבדים ולא על הקרקעות

### Part 15
לאו מכלל דרבי מאיר סבר נשבעין

### Part 16
ממאי דלמא כשם קאמרו ליה כי היכי דאודית לן בקרקעות אודי לן נמי בעבדים

### Part 17
תדע דתנן רבי מאיר אומר יש דברים שהן כקרקע ואינן כקרקע ואין חכמים מודים לו כיצד עשר גפנים טעונות מסרתי לך והלה אומר אינן אלא חמש רבי מאיר מחייב וחכמים אומרים כל המחובר לקרקע הרי הוא כקרקע

### Part 18
ואמר רבי יוסי בר חנינא ענבים העומדות ליבצר איכא בינייהו דמר סבר כבצורות דמיין ומר סבר לאו כבצורות דמיין

### Part 19
אלא לעולם כדרבי הושעיא ודקשיא לך זוקקין איצטריך סלקא דעתך אמינא כסות עבד כעבד דמי עומרי שדה כשדה דמי קא משמע לן

### Part 20
זה אומר איני יודע וזה אומר איני יודע יחלוקו הא מני סומכוס היא דאמר ממון המוטל בספק חולקין

### Part 21
אימא סיפא זה אומר ברשותי וזה אומר ברשותי ישבע המוכר שברשותו ילדה ולרבה בר רב הונא דאמר אין אמר סומכוס אפילו ברי וברי אמאי ישבע מוכר יחלוקו מיבעיא

### Part 22
מודה סומכוס היכא דאיכא שבועה דאורייתא ודקטעה לידה כדרבא

### Part 23
מתני׳ המוכר זיתיו לעצים ועשו פחות מרביעית לסאה הרי אלו של בעל הזיתים

### Part 24
עשו רביעית לסאה זה אומר זיתי גדלו וזה אומר ארצי גדלה יחלוקו

### Part 25
שטף נהר זיתיו ונתנם לתוך שדה חבירו זה אומר זיתי גדלו וזה אומר ארצי גדלה יחלוקו

### Part 26
גמ׳ היכי דמי אי דאמר ליה קוץ לאלתר אפילו פחות מרביעית נמי לבעל הקרקע אי דאמר ליה כל אימת דבעית קוץ אפילו רביעית נמי לבעל זיתים

### Part 27
לא צריכא דאמר ליה סתמא פחות מרביעית לא קפדי אינשי רביעית קפדי אינשי

### Part 28
אמר רבי שמעון בן פזי ורביעית שאמרו

>Credit : William Davidson Edition
>License : CC-BY-NC