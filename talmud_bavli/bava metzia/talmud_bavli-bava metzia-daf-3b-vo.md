
### Part 1
והאי בכוליה בעי דלודי ליה והאי דלא אודי אשתמוטי הוא דקא מישתמט מיניה סבר עד דהוו לי זוזי ופרענא ליה ואמר רחמנא רמי שבועה עליה כי היכי דלודי ליה בכוליה

### Part 2
אבל העדאת עדים דליכא למימר הכי אימא לא קא משמע לן קל וחומר

### Part 3
ומאי קל וחומר ומה פיו שאין מחייבו ממון מחייבו שבועה עדים שמחייבין אותו ממון אינו דין שמחייבין אותו שבועה

### Part 4
ופיו אין מחייבו ממון והא הודאת בעל דין כמאה עדים דמי

### Part 5
מאי ממון קנס ומה פיו שאין מחייבו קנס מחייבו שבועה עדים שמחייבין אותו קנס אינו דין שמחייבין אותו שבועה

### Part 6
מה לפיו שכן מחייבו קרבן תאמר בעדים שאין מחייבין אותו קרבן

### Part 7
הא לא קשיא רבי חייא כרבי מאיר סבירא ליה דאמר עדים מחייבין אותו קרבן מקל וחומר

### Part 8
דתנן אמרו לו שנים אכלת חלב והוא אומר לא אכלתי רבי מאיר מחייב וחכמים פוטרים

### Part 9
אמר רבי מאיר אם הביאוהו שנים לידי מיתה חמורה לא יביאוהו לידי קרבן הקל אמרו לו מה אם ירצה לומר מזיד הייתי יפטר

### Part 10
אלא מה לפיו שכן מחייבו אשם אשם היינו קרבן

### Part 11
אלא מה לפיו שכן מחייבו חומש הא לא קשיא רבי חייא כרבי מאיר סבירא ליה כי היכי דמחייב ליה קרבן מקל וחומר מחייב ליה חומש מקל וחומר

### Part 12
אלא מה לפיו שכן אינו בהכחשה ובהזמה תאמר בעדים שישנן בהכחשה ובהזמה

### Part 13
אלא אתיא מעד אחד ומה עד אחד שאין מחייבו ממון מחייבו שבועה עדים שמחייבין אותו ממון אינו דין שמחייבין אותו שבועה

### Part 14
מה לעד אחד שכן על מה שהוא מעיד הוא נשבע

>Credit : William Davidson Edition
>License : CC-BY-NC