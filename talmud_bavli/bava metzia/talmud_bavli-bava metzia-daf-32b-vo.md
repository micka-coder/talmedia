
### Part 1
מדברי שניהם נלמד צער בעלי חיים דאורייתא ואפילו רבי שמעון לא קאמר אלא משום דלא מסיימי קראי אבל מסיימי קראי דרשינן קל וחומר משום מאי לאו משום צער בעלי חיים דרשינן

### Part 2
דלמא משום דאיכא חסרון כיס והכי קאמר ומה טעינה דלית בה חסרון כיס חייב פריקה דאית בה חסרון כיס לא כל שכן

### Part 3
וטעינה אין בה חסרון כיס מי לא עסקינן דאדהכי והכי בטיל משוקיה אי נמי אתו גנבי ושקלי כל מה דאיכא בהדיה

### Part 4
תדע דצער בעלי חיים דאורייתא דקתני סיפא רבי יוסי הגלילי אומר אם היה עליו יתר [על] משאו אין זקוק לו שנאמר תחת משאו משאוי שיכול לעמוד בו לאו מכלל דתנא קמא סבר זקוק לו מאי טעמא לאו משום דצער בעלי חיים דאורייתא

### Part 5
דלמא בתחת משאו פליגי דרבי יוסי סבר דרשינן תחת משאו משאוי שיכול לעמוד בו ורבנן סברי לא דרשינן תחת משאו

### Part 6
תדע דצער בעלי חיים לאו דאורייתא דקתני רישא הלך וישב לו ואמר לו הואיל ועליך מצוה לפרוק פרוק פטור שנאמר עמו ואי סלקא דעתך צער בעלי חיים דאורייתא מה לי איתיה למריה בהדיה ומה לי כי ליתיה למריה בהדיה

### Part 7
לעולם צער בעלי חיים דאורייתא מי סברת פטור פטור לגמרי ודלמא פטור בחנם וחייב בשכר והכי קאמר רחמנא כי איתיה למריה בהדיה עבד גביה בחנם וכי ליתיה למריה בהדיה עבד גביה בשכר ולעולם צער בעלי חיים דאורייתא

### Part 8
(סימן בהמת בהמת אוהב שונא רבצן)

### Part 9
לימא מסייע ליה בהמת נכרי מטפל בה כבהמת ישראל אי אמרת בשלמא צער בעלי חיים דאורייתא משום הכי מטפל בה כבהמת ישראל אלא אי אמרת צער בעלי חיים לאו דאורייתא אמאי מטפל בה כבהמת ישראל התם משום איבה

### Part 10
הכי נמי מסתברא דקתני אם היתה טעונה יין נסך אין זקוק לה אי אמרת בשלמא לאו דאורייתא משום הכי אין זקוק לה אלא אי אמרת דאורייתא אמאי אין זקוק לה הכי קאמר ולהטעינה יין נסך אין זקוק לה

### Part 11
תא שמע בהמת נכרי ומשאוי ישראל וחדלת ואי אמרת צער בעלי חיים דאורייתא אמאי וחדלת עזב תעזב מבעי ליה לעולם צער בעלי חיים דאורייתא התם בטעינה

### Part 12
אי הכי אימא סיפא בהמת ישראל ומשאוי נכרי עזב תעזב ואי בטעינה אמאי עזב תעזב משום צערא דישראל

### Part 13
אי הכי אפילו רישא נמי רישא בחמר נכרי סיפא בחמר ישראל מאי פסקת סתמא דמלתא איניש בתר חמריה אזיל

### Part 14
והא וחדלת ועזב תעזב בפריקה הוא דכתיבי

### Part 15
אמר ליה הא מני רבי יוסי הגלילי היא דאמר צער בעלי חיים לאו דאורייתא

### Part 16
תא שמע אוהב לפרוק ושונא לטעון מצוה בשונא כדי לכוף את יצרו ואי סלקא דעתך צער בעלי חיים דאורייתא הא עדיף ליה אפילו הכי כדי לכוף את יצרו עדיף

### Part 17
תא שמע שונא שאמרו שונא ישראל ולא שונא נכרי אי אמרת צער בעלי חיים דאורייתא מה לי שונא ישראל ומה לי שונא נכרי

### Part 18
מי סברת אשונא דקרא קאי אשונא דמתניתין קאי

### Part 19
תא שמע

>Credit : William Davidson Edition
>License : CC-BY-NC