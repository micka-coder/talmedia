
### Part 1
הכא לאו בידו 

### Part 2
אמר רבא הני בי תלתא דיהבי זוזי לחד למזבן להו מידי וזבן לחד מינייהו זבן לכולהו ולא אמרן אלא דלא צר וחתים איניש איניש לחודיה אבל צר וחתים איניש איניש לחודיה למאן דזבן זבן ולמאן דלא זבן לא זבן

### Part 3
אמר רב פפי משמיה דרבא האי סיטומתא קניא למאי הלכתא רב חביבא אמר למקניא ממש

### Part 4
רבנן אמרי לקבולי עליה מי שפרע

### Part 5
והלכתא לקבולי עליה מי שפרע ובאתרא דנהיגו למקני ממש קנו

### Part 6
היה הוא תחלה לקוצרים אמר רב מחוסר שתים פוסק שלש אינו פוסק ושמואל אמר בידי אדם אפילו מאה פוסק בידי שמים אפילו אחת אינו פוסק

### Part 7
תנן פוסק עמו על הגדיש והא מחוסר משדא בחמה למיבש ולמידש ומידרא כגון דשדא בחמה ויבש

### Part 8
ולשמואל דאמר בידי שמים אפילו אחת אינו פוסק והא מחוסר מידרא דבידי שמים היא אפשר בנפוותא

### Part 9
ועל העביט של ענבים והא מחוסר מכמר ועיולי לבי מעצרתא למידש ולמנגד כדתני רבי חייא על הכומר של זיתים הכא נמי על הכומר של ענבים 

### Part 10
והא מחוסרי תלת באתרא דההוא דזבין הוא דנגיד

### Part 11
ועל המעטן של זיתים והא מחוסר מכמר ועיולי לבי דפי למידש ולמנגד תני רבי חייא על כומר של זיתים הא איכא תלת באתרא דההוא דזבין ההוא מנגיד

### Part 12
ועל הביצים של יוצר אמאי והא מחוסר לפופי ויבושי עיולי לאתונא למשרף ולמיפק כגון דמלפפה ויבישו והא איכא תלת באתרא דההוא דזבין הוא דמפיק

### Part 13
ועל הסיד משישקענו בכבשן והא מחוסר מקלה ואפוקי ומידק באתרא דההוא דזבין ההוא דייק ולשמואל דאמר בידי אדם אפילו מאה פוסק למה לי משישקענו בכבשן אימא משראוי לשקעו בכבשן

### Part 14
ועל הביצים של יוצר תנו רבנן אין פוסקים על הביצים של יוצר עד שיעשו דברי רבי מאיר אמר רבי יוסי במה דברים אמורים בעפר לבן אבל בעפר שחור כגון כפר חנניא וחברותיה כפר שיחין וחברותיה פוסקין אף על פי שאין לזה יש לזה

### Part 15
אמימר יהיב זוזי מכי מעיילי עפרא כמאן אי כרבי מאיר האמר עד שיעשו אי כרבי יוסי האמר אף על פי שאין לזה יש לזה לעולם כרבי יוסי ובאתריה דאמימר עשיק עפרא אי דמעיילי עפרא סמכא דעתיה ויהיב להו זוזי ואי לא לא סמכא דעתיה

### Part 16
ופוסק עמו על הזבל כל ימות השנה חכמים היינו תנא קמא אמר רבא

>Credit : William Davidson Edition
>License : CC-BY-NC