
### Part 1
דאמר רבא מנה לי בידך והלה אומר אין לך בידי אלא חמשים והשאר איני יודע מתוך שאינו יכול לישבע משלם

### Part 2
משכחת לה רישא בשתים וסיפא בשלש

### Part 3
רישא בשתים דאמר ליה שתי פרות מסרתי לך פלגיה דיומא בשאילה ופלגיה דיומא בשכירות אי נמי חד יומא בשאילה וחד יומא בשכירות ומתו תרוייהו בעידן שאילה

### Part 4
ואמר ליה שואל חדא אין בעידן שאילה מתה ואידך לא ידענא אי בעידן שאילה מתה ואי בעידן שכירות מתה דמתוך שאינו יכול לישבע משלם

### Part 5
וסיפא בשלש דאמר ליה שלש פרות נתתי לך שתים בשאילה ואחת בשכירות ומתו הני תרתי דשאילה ואמר ליה שואל אין חדא דשאילה מתה אידך לא ידענא אי דשאילה מתה ודקיימא דשכירות היא אי דשכירות מתה והא דקיימא דשאילה היא ומתוך שאינו יכול לישבע משלם

### Part 6
ולרמי בר חמא דאמר ארבעה שומרים צריכין כפירה במקצת והודאה במקצת משכחת לה רישא בשלש וסיפא בארבע

### Part 7
רישא בשלש דאמר ליה שלש פרות נתתי לך פלגיה דיומא בשאלה ופלגיה דיומא בשכירות אי נמי חד יומא בשאלה וחד יומא בשכירות ומתו שלש כולהו בעידן שאילה

### Part 8
ואמר ליה שואל חדא לא היו דברים מעולם וחדא אין בעידן שאילה מתה ואידך לא ידענא אי בעידן שאילה מתה ואי בעידן שכירות מתה דמתוך שאינו יכול לישבע משלם

### Part 9
סיפא בארבע דאמר ליה ארבע פרות נתתי לך שלש בשאלה חדא בשכירות ומתו הנך שלש דשאלה ואמר ליה

>Credit : William Davidson Edition
>License : CC-BY-NC