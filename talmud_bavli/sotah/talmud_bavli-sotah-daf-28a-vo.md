
### Part 1
דאי אית ביה עון בדקי ליה מיא כי אית ביה עון בדידיה מי בדקי לה מיא לדידה והא תניא ונקה האיש מעון והאשה ההיא תשא את עונה בזמן שהאיש מנוקה מעון המים בודקין את אשתו אין האיש מנוקה מעון אין המים בודקין את אשתו

### Part 2
ואלא לבועל ליתני כדקתני סיפא כשם שאסורה לבעל כך אסורה לבועל

### Part 3
לעולם לבועל ורישא איידי דתנא אותה תני אותו סיפא איידי דתנא בעל תנא בועל

### Part 4
שנאמר ובאו ובאו איבעיא להו באו ובאו קאמר או ובאו ובאו קאמר

### Part 5
תא שמע כשם שאסורה לבעל כך אסורה לבועל שנאמר נטמאה ונטמאה

### Part 6
ועדיין תיבעי נטמאה נטמאה קאמר או נטמאה ונטמאה קאמר

### Part 7
תא שמע מדקתני סיפא רבי אומר שני פעמים האמורין בפרשה ונטמאה ונטמאה אחד לבעל ואחד לבועל מכלל דרבי עקיבא ווי קדריש

### Part 8
הלכך לרבי עקיבא שיתא קראי כתיבי

### Part 9
חד לצואה דידה וחד לצואה דידיה

### Part 10
חד לעשייה דידה וחד לעשייה דידיה

### Part 11
חד לידיעה דידה וחד לידיעה דידיה

### Part 12
ורבי תלתא קראי כתיבי חד לצואה וחד לעשייה וחד לידיעה

### Part 13
ורבי כשם שהמים בודקין אותה כך בודקין אותו מנא ליה

### Part 14
נפקא ליה מדתניא לצבות בטן ולנפל ירך בטנו ויריכו של בועל אתה אומר בטנו ויריכו של בועל או אינו אלא בטנה ויריכה של נבעלת כשהוא אומר וצבתה בטנה ונפלה ירכה הרי בטנה ויריכה של נבעלת אמור ומה אני מקיים לצבות בטן ולנפל ירך בטנו ויריכו של בועל

### Part 15
ואידך ההוא דמודע לה כהן דבטן ברישא והדר ירך שלא להוציא לעז על המים המרים

### Part 16
ואידך אם כן לכתוב קרא בטנה וירכה מאי בטן וירך שמע מינה לבועל

### Part 17
ואימא כולי להכי הוא דאתא אם כן לכתוב בטנו וירכו מאי בטן וירך שמע מינה תרתי

### Part 18
אמר רבי יהושע כך היה דורש זכריה כו׳

### Part 19
תנו רבנן שלש פעמים האמורין בפרשה אם נטמאה נטמאה ונטמאה למה אחד לבעל ואחד לבועל ואחד לתרומה דברי רבי עקיבא

### Part 20
אמר רבי ישמעאל קל וחומר ומה גרושה שמותרת לתרומה אסורה לכהונה זו שאסורה בתרומה אינו דין שאסורה לכהונה

### Part 21
מה תלמוד לומר והיא נטמאה והיא לא נטמאה אם נטמאה למה שותה אם לא נטמאה למה משקה מגיד לך הכתוב שהספק אסורה

### Part 22
מכאן אתה דן לשרץ ומה סוטה שלא עשה בה שוגג כמזיד ואונס כרצון עשה בה ספק כודאי שרץ שעשה בו שוגג כמזיד ואונס כרצון אינו דין שיעשה בו ספק

>Credit : William Davidson Edition
>License : CC-BY-NC