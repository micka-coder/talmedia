
### Part 1
האומרת טמאה אני ושבאו לה עדים שהיא טמאה

### Part 2
דאתו עדים אימת אילימא מקמי דתקדוש תיפוק לחולין

### Part 3
אלא לבתר דקדוש אי אמרת בשלמא מים בודקין אותה אלמא בת מקדש ומקרב היא וכי קדוש מעיקרא שפיר קדוש ומשום הכי מנחתה נשרפת

### Part 4
אלא אי אמרת אין המים בודקין אותה תיגלי מילתא למפרע דכי קדוש מעיקרא בטעות קדוש ותיפוק לחולין

### Part 5
אמר רב יהודה מדיסקרתא כגון שזינתה בעזרה דכי קדוש מעיקרא שפיר קדוש

### Part 6
מתקיף לה רב משרשיא והלא פירחי כהונה מלוין אותה שזינתה מפירחי כהונה עצמן

### Part 7
רב אשי אמר כגון שנצרכה לנקביה דאטו פירחי כהונה בכיפה תלי לה

### Part 8
רב פפא אמר לעולם כדאמרינן מעיקרא ודקאמרת תיפוק לחולין מדרבנן גזירה שמא יאמרו מוציאין מכלי שרת לחול

### Part 9
מתיב רב מרי נטמאת מנחתה עד שלא קדשה בכלי הרי היא ככל המנחות ותפדה משקדשה בכלי הרי היא ככל המנחות ותשרף

### Part 10
קדש הקומץ ולא הספיק להקריבו עד שמת הוא או עד שמתה היא הרי היא ככל המנחות ותשרף

### Part 11
קרב הקומץ ולא הספיק לאכול שירים עד שמת הוא או עד שמתה היא הרי היא ככל המנחות ותאכל שעל הספק באת מתחילה כיפרה ספיקה והלכה לה

### Part 12
באו לה עדים שהיא טמאה מנחתה נשרפת נמצאו עדיה זוממין מנחתה חולין

### Part 13
עדים זוממין קאמרת עדים זוממין קלא אית להו

### Part 14
תניא כוותיה דרב ששת ולאו מטעמיה

### Part 15
טהורה ולא שיש לה עדים במדינת הים

### Part 16
וטהורה ולא שתלתה לה זכות

### Part 17
היא ולא שישאו ויתנו בה מוזרות בלבנה

### Part 18
ורבי שמעון נהי דויו לא דריש והא איכא

>Credit : William Davidson Edition
>License : CC-BY-NC