
### Part 1
כדלעת מני רבי עקיבא היא דדריש ריבויי ומיעוטי דתניא והיה ביום השביעי יגלח את כל שערו ריבה את ראשו ואת זקנו ואת גבת עיניו מיעט ואת כל שערו יגלח חזר וריבה ריבה ומיעט וריבה ריבה הכל

### Part 2
מאי ריבה ריבה דכוליה גופיה ומאי מיעט מיעט שיער שבתוך החוטם

### Part 3
מאי הוי עלה תא שמע דאמר רב הונא בר אשי אמר רב אין שם עפר מביא רקבובית ירק ומקדש

### Part 4
ולא היא רקבובית ירק הוא דהואי עפר אפר לא הואי עפר

### Part 5
כדי שיראה על המים תנו רבנן שלשה צריכין שיראו עפר סוטה ואפר פרה ורוק יבמה משום רבי ישמעאל אמרו אף דם צפור

### Part 6
מאי טעמא דרבי ישמעאל דכתיב וטבל אותם בדם הצפר וגו׳ ותניא בדם יכול בדם ולא במים תלמוד לומר במים אי מים יכול במים ולא בדם תלמוד לומר בדם הא כיצד מביא מים שדם ציפור ניכר בהן וכמה רביעית

### Part 7
ורבנן ההוא לגופיה דהכי קאמר רחמנא אטביל בדם ובמים

### Part 8
ורבי ישמעאל אם כן לכתוב רחמנא וטבל בהם בדם ובמים למה לי לניכר

### Part 9
ורבנן אי כתב רחמנא וטבל בהם הוה אמינא האי לחודיה והאי לחודיה כתב רחמנא בדם ובמים לערבן

### Part 10
ורבי ישמעאל לערבן קרא אחרינא כתיב ושחט את הצפר האחת וגו׳

### Part 11
ורבנן אי מההוא הוה אמינא לישחטיה סמוך למנא ונינקטינהו לוורידין ולקבליה לדם במנא אחרינא קא משמע לן

### Part 12
בעא מיניה רבי ירמיה מרבי זירא גדולה ומדחת את המים קטנה ונדחית מפני המים מהו

### Part 13
אמר ליה לאו אמינא לך לא תפיק נפשך לבר מהילכתא בצפור דרור שיערו רבנן אין לך גדולה שמדחת את המים ואין לך קטנה שנדחית מפני המים

### Part 14
תנו רבנן הקדים עפר למים פסול ורבי שמעון מכשיר מאי טעמא דרבי שמעון

### Part 15
דכתיב ולקחו לטמא מעפר שריפת החטאת ותניא אמר רבי שמעון וכי עפר הוא והלא אפר הוא שינה הכתוב במשמעו לדון הימנו גזירה שוה נאמר כאן עפר ונאמר להלן עפר מה להלן עפר על גבי מים אף כאן עפר על גבי מים

### Part 16
ומה כאן הקדים עפר למים כשר אף להלן הקדים עפר למים כשר

### Part 17
והתם מנלן תרי קראי כתיבי כתיב עליו אלמא אפר ברישא וכתיב מים חיים אל כלי אלמא מים ברישא הא כיצד רצה זה נותן רצה זה נותן

### Part 18
ורבנן אל כלי דוקא עליו לערבן

### Part 19
ואימא עליו דוקא אל כלי שתהא חיותן בכלי

### Part 20
מה מצינו בכל מקום מכשיר למעלה אף כאן מכשיר למעלה

>Credit : William Davidson Edition
>License : CC-BY-NC