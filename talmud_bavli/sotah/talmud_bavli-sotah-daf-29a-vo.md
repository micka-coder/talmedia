
### Part 1
שהרי עשה בה ספק זונה כזונה תרומה נמי לא תיבעי קרא שהרי עשה בה ספק זונה כזונה

### Part 2
אלא לרבי עקיבא ארבעה קראי כתיבי חד לבעל וחד לבועל וחד לכהונה וחד לתרומה

### Part 3
ורבי ישמעאל תלתא קראי כתיבי חד לבעל וחד לבועל וחד לתרומה וכהונה אתיא בקל וחומר

### Part 4
ורבי ישמעאל ממאי דאיצטריך קרא לתרומה וכהונה אתיא בקל וחומר דילמא כי אצטריך לכהונה ותרומה שריא

### Part 5
אמר לך מסתברא דומיא דבעל ובועל מה בעל ובועל מחיים אף תרומה נמי מחיים לאפוקי כהונה דלאחר מיתה

### Part 6
ורבי עקיבא דומיא דבעל ובועל לית ליה

### Part 7
ואי נמי אית ליה מילתא דאתיא בקל וחומר טרח וכתב לה קרא

### Part 8
אמר רב גידל אמר רב דבר שיש בו דעת לישאל ואין בו דעת לישאל מהאי קרא נפקא והבשר אשר יגע בכל טמא לא יאכל ודאי טמא הוא דלא יאכל הא ספק טמא וספק טהור יאכל

### Part 9
אימא סיפא והבשר כל טהור יאכל בשר ודאי טהור הוא דיאכל בשר הא ספק טמא וספק טהור לא יאכל

### Part 10
אלא לאו שמע מינה כאן שיש בו דעת לישאל כאן שאין בו דעת לישאל

### Part 11
ואיצטריך דרב גידל אמר רב ואיצטריך למיגמר מסוטה דאי מדרב הוה אמינא בין ברשות היחיד ובין ברשות הרבים איצטריך למיגמר מסוטה

### Part 12
ואי מסוטה הוה אמינא עד דאיכא דעת נוגע ומגיע צריכא

### Part 13
בו ביום דרש רבי עקיבא וכל כלי חרש כו׳

### Part 14
ומאחר דאין לו למה טמא

### Part 15
אמר רב יהודה אמר רב מן התורה אין לו מדין קל וחומר יש לו ומה טבול יום שמותר בחולין פוסל בתרומה ככר שני שפסול בחולין אינו דין שיעשה שלישי בתרומה

### Part 16
איכא למיפרך מה לטבול יום שכן אב הטומאה

### Part 17
תיתי

>Credit : William Davidson Edition
>License : CC-BY-NC