
### Part 1
חוץ מפרשת סוטה בלבד רבי יעקב אומר משמו חוץ מפרשת סוטה של מקדש מאי בינייהו אמר רבי ירמיה למחוק לה מן התורה איכא בינייהו

### Part 2
והני תנאי כי הני תנאי דתניא אין מגילתה כשירה להשקות בה סוטה אחרת רבי אחי בר יאשיה אומר מגילתה כשירה להשקות בה סוטה אחרת

### Part 3
אמר רב פפא דילמא לא היא עד כאן לא קאמר תנא קמא התם אלא כיון דאינתיק לשום רחל לא הדרא מינתקא לשום לאה אבל תורה דסתמא כתיבה הכי נמי דמחקינן

### Part 4
אמר רב נחמן בר יצחק דילמא לא היא עד כאן לא קאמר רבי אחי בר יאשיה התם אלא במגילה דאיכתוב לשום אלות בעולם אבל תורה דלהתלמד כתיבה הכי נמי דלא מחקינן

### Part 5
ורבי אחי בר יאשיה לית ליה כתב לגרש את אשתו ונמלך מצאו בן עירו ואמר לו שמי כשמך ושם אשתי כשם אשתך פסול לגרש בו

### Part 6
אמרי התם וכתב לה אמר רחמנא בעינן כתיבה לשמה הכא נמי ועשה לה מאי עשייה מחיקה

### Part 7
אינה מספקת לשתות עד שפניה [כו׳] מני רבי שמעון היא דאמר מקריב את מנחתה ואחר כך משקה דכמה דלא קרבה מנחתה לא בדקי לה מיא דכתיב מנחת זכרון מזכרת עון

### Part 8
אימא סיפא יש לה זכות היתה תולה לה אתאן לרבנן דאי רבי שמעון האמר אין זכות תולה במים המרים

### Part 9
אמר רב חסדא הא מני רבי עקיבא היא דאמר מקריב את מנחתה ואחר כך משקה ובזכות סבר לה כרבנן

### Part 10
והם אומרים הוציאוה וכו׳ מאי טעמא דדילמא מתה למימרא דמת אסור במחנה לויה

### Part 11
והתניא טמא מת מותר ליכנס למחנה לויה ולא טמא מת בלבד אמרו אלא אפילו מת עצמו שנאמר ויקח משה את עצמות יוסף עמו עמו במחיצתו

### Part 12
אמר אביי שמא תפרוס נדה למימרא דבעיתותא מרפיא אין דכתיב ותתחלחל המלכה מאד ואמר רב שפירסה נדה והא אנן תנן חרדה מסלקת דמים פחדא צמית ביעתותא מרפיא

### Part 13
יש לה זכות היתה וכו׳ מני מתניתין לא אבא יוסי בן חנן ולא רבי אלעזר בן יצחק איש כפר דרום ולא רבי ישמעאל

### Part 14
דתניא אם יש לה זכות תולה לה שלשה חדשים כדי הכרת העובר דברי אבא יוסי בן חנן רבי אלעזר בן יצחק איש כפר דרום אומר תשעה חדשים שנאמר ונקתה ונזרעה זרע ולהלן הוא אומר זרע יעבדנו יספר זרע הראוי לספר

### Part 15
רבי ישמעאל אומר שנים עשר חדש ואף על פי שאין ראיה לדבר זכר לדבר דכתיב להן מלכא מלכי ישפר עליך וחטיך בצדקה פרק ועויתך במחן ענין

>Credit : William Davidson Edition
>License : CC-BY-NC