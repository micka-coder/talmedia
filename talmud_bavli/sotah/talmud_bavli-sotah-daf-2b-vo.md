
### Part 1
ממשמע שנאמר לא יקום עד באיש איני יודע שהוא אחד מה תלמוד לומר אחד זה בנה אב כל מקום שנאמר עד הרי כאן שנים עד שיפרוט לך הכתוב אחד

### Part 2
ואמר רחמנא תרי לית בה אלא חד והיא לא נתפשה אסורה

### Part 3
אלא טעמא דכתיב לא יקום עד אחד באיש הא לאו הכי הוה אמינא עד דסוטה חד הוא ואי אפילו חד ליכא אלא במאי מיתסרא

### Part 4
איצטריך סלקא דעתך אמינא עד אין בה אין נאמן בה

### Part 5
אין נאמן בה ואלא מאי בעי

### Part 6
עד דאיכא תרי לישתוק קרא מיניה דאתיא דבר דבר מממון ואנא ידענא מידי דהוה אכל עדיות שבתורה

### Part 7
איצטריך סלקא דעתך אמינא סוטה שאני דרגלים לדבר שהרי קינא לה ונסתרה ליתהימן בה עד אחד

### Part 8
ומי מצית אמרת דאין נאמן בה ושריא והא מדכתיב והיא לא נתפשה מכלל דאסורה

### Part 9
איצטריך סלקא דעתך אמינא אין נאמן בה עד דאיכא תרי ובתרי נמי היא דלא נתפשה קא משמע לן

### Part 10
רבי יהושע אומר מקנא לה על פי שנים וכו׳ מאי טעמא דרבי יהושע אמר קרא בה בה ולא בקינוי בה ולא בסתירה

### Part 11
ורבי אליעזר אומר בה ולא בקינוי

### Part 12
ואימא בה ולא בסתירה סתירה איתקש לטומאה דכתיב ונסתרה והיא נטמאה

### Part 13
קינוי נמי איתקש לטומאה דכתיב וקנא את אשתו והיא נטמאה הא מיעט רחמנא בה

### Part 14
ומה ראית מסתברא סתירה עדיפא שכן אוסרתה כטומאה

### Part 15
אדרבה קינוי עדיף שכן עיקר גרם לה

### Part 16
אי לאו סתירה קינוי מי איכא ואי לאו קינוי סתירה מאי אהני

### Part 17
אפילו הכי סתירה עדיפא דאתחלתא דטומאה היא

### Part 18
מתניתין דלא כי האי תנא דתניא רבי יוסי ברבי יהודה אומר משום רבי אליעזר המקנא לאשתו מקנא על פי עד אחד או על פי עצמו ומשקה לה על פי שנים השיבו חכמים לדברי רבי יוסי ברבי יהודה אין לדבר סוף

### Part 19
מאי טעמא דרבי יוסי ברבי יהודה אמר קרא בה בה ולא בסתירה

### Part 20
ואימא בה ולא בקינוי קינוי איתקש לטומאה דכתיב וקנא את אשתו והיא נטמאה

### Part 21
סתירה נמי איתקש לטומאה דכתיב ונסתרה והיא נטמאה ההוא לכמה שיעור סתירה כדי טומאה הוא דאתא

### Part 22
השיבו חכמים לדברי רבי יוסי ברבי יהודה אין לדבר סוף מאי ניהו דזמנין דלא קני ואמר קנאי

### Part 23
הא למשנתינו יש לדבר סוף זמנין דלא איסתתר ואמר איסתתר

### Part 24
אמר רב יצחק בר יוסף אמר רבי יוחנן אף לדברי רבי יוסי ברבי יהודה אין לדבר סוף

### Part 25
אף לדברי רבי יוסי ברבי יהודה ולא מיבעיא למשנתינו אדרבה למשנתינו איכא עיקר התם ליכא עיקר

### Part 26
אלא אי איתמר הכי איתמר אמר רב יצחק בר יוסף אמר רבי יוחנן לדברי רבי יוסי ברבי יהודה אף למשנתינו אין לדבר סוף

### Part 27
אמר רב חנינא מסורא לא לימא איניש לאיתתיה בזמן הזה לא תיסתרי בהדי פלוני דילמא קיימא לן כרבי יוסי ברבי יהודה דאמר קינוי על פי עצמו ומיסתתרא וליכא האידנא מי סוטה למיבדקה וקאסר לה עילויה איסורא דלעולם

### Part 28
אמר ריש לקיש מה לשון קינוי דבר המטיל קנאה בינה לבין אחרים אלמא קסבר קינוי על פי עצמו וכולי עלמא לא ידעי דקני לה ואמרי מאי דקמא דקא בדלה ואתו למיעבד קנאה בהדה

### Part 29
ורב יימר בר רבי שלמיא משמיה דאביי אמר דבר המטיל קנאה בינו לבינה אלמא קסבר קינוי על פי שנים עדים וכולי עלמא ידעי דקני לה ואיהו הוא דאתי למיעבד קנאה בהדה

>Credit : William Davidson Edition
>License : CC-BY-NC