
### Part 1
ויו לא משמע ליה (מאי קאמר רחמנא המיוחדין שבשופטיך) אלא מעתה ויצאו שנים ומדדו שנים לרבי יהודה הרי כאן תשעה לרבי שמעון הרי כאן שבעה

### Part 2
ההוא מיבעי ליה לכדתניא ויצאו הן ולא שלוחיהן ומדדו שאפילו נמצא בעליל לעיר היו מודדין שמצוה לעסוק במדידה

### Part 3
מתניתין דלא כרבי אליעזר בן יעקב דתניא רבי אליעזר בן יעקב אומר זקניך זו סנהדרין שפטיך זה מלך וכהן גדול מלך דכתיב מלך במשפט יעמיד ארץ כהן גדול דכתיב ובאת אל הכהנים הלוים ואל השפט אשר יהיה וגו׳

### Part 4
איבעיא להו רבי אליעזר בן יעקב במלך וכהן גדול הוא דפליג אבל בסנהדרי אי כרבי יהודה אי כרבי שמעון סבירא ליה או דלמא בסנהדרי נמי פליג עד דאיכא כולה סנהדרי

### Part 5
אמר רב יוסף תא שמע מצאן זקן ממרא אבי פגי והמרה עליהן יכול תהא המראתו המראה תלמוד לומר וקמת ועלית אל המקום מלמד שהמקום גורם

### Part 6
דנפוק כמה אילימא דנפוק מקצתן דלמא הנך דאיכא גואי כוותיה סבירא להו אלא פשיטא דנפוק כולהו

### Part 7
ולמאי אי לדבר הרשות מי מצו נפקי והכתיב שררך אגן הסהר אל יחסר המזג שאם נצרך אחד מהם לצאת אם יש שם עשרים ושלשה כנגד סנהדרי קטנה יוצא ואם לאו אינו יוצא

### Part 8
אלא פשיטא לדבר מצוה למאי לאו למדידת עגלה ורבי אליעזר בן יעקב היא אמר ליה אביי לא דלמא להוסיף על העיר ועל העזרות כדתנן אין מוסיפין על העיר ועל העזרות אלא בבית דין של שבעים ואחד

### Part 9
תניא כוותיה דרב יוסף מצאן אבית פגי והמרה עליהן כגון שיצאו למדידת עגלה או להוסיף על העיר ועל העזרות יכול תהא המראתו המראה תלמוד לומר וקמת ועלית מלמד שהמקום גורם

### Part 10
נמצא טמון בגל או תלוי באילן לימא מתניתין רבי יהודה היא ולא רבנן דתניא ושכחת עמר בשדה פרט לטמון דברי רבי יהודה וחכמים אומרים בשדה לרבות את הטמון

### Part 11
אמר רב אפילו תימא רבנן הכא מענייניה דקרא התם מענייניה דקרא

### Part 12
דכתיב כי ימצא חלל היכא דמשתכח באדמה פרט לטמון והתם מענייניה דקרא דכתיב כי תקצר קצירך בשדך ושכחת עמר שכחה דומיא דקציר מה קציר בגלוי אף שכחה בגלוי כתב רחמנא בשדה לרבות את הטמון

### Part 13
לרבי יהודה נמי תיפוק ליה משכחה דומיא דקציר אין הכי נמי

### Part 14
ואלא בשדה למה לי מיבעי ליה לרבות שכחת קמה ורבנן שכחת קמה מנא להו נפקא להו מכי תקצר קצירך בשדך

### Part 15
ורבי יהודה מיבעי ליה לכדרבי אבהו אמר רבי אלעזר דאמר רבי אבהו אמר רבי אלעזר פרט לשצפו עומרין לתוך שדה חבירו ורבנן מבשדה בשדך ורבי יהודה בשדה בשדך לא משמע ליה

### Part 16
בעי רבי ירמיה צפו עומרין לתוך שדהו מהו אויר שדה כשדה דמי או לאו כשדה דמי

### Part 17
אמר ליה רב כהנא לרב פפי ואמרי לה רב כהנא לרב זביד תפשוט ליה מדרבי אבהו אמר רבי אלעזר דאמר פרט לשצפו עומרין לתוך שדה חבירו דחבירו אין לתוך שדהו לא

### Part 18
וליטעמיך לתוך שדה חבירו צפו אין מונחין לא והא בעינן בשדך וליכא

### Part 19
אלא לתוך שדה חבירו ואפילו מונחין והאי דקאמר צפו דלא משכחת לה אלא בצפו

### Part 20
תא שמע עומר שהחזיק בו להוליכו לעיר והניחו על גבי חבירו ושכחו התחתון שכחה והעליון אינו שכחה רבי שמעון בן יהודה אומר משום רבי שמעון שניהם אינן שכחה התחתון מפני שהוא טמון והעליון מפני שהוא צף עד כאן לא פליגי אלא בתחתון אבל בעליון דברי הכל לא הואי שכחה

### Part 21
שאני התם כיון דאחזיק ביה זכה ביה אי הכי מאי איריא על גבי חבירו אפילו בשדה נמי אין הכי נמי והאי דקתני על גבי חבירו משום תחתון

### Part 22
והא מפני שהוא צף קאמר אימא מפני שהוא כצף

### Part 23
אמר אביי הריני כבן עזאי בשוקי טבריא אמר ליה ההוא מדרבנן לאביי שני חללים זה על גבי זה מהיכן הוא מודד

### Part 24
מין במינו הוי טמון ומין במינו לא הוי צף ומעליון מודד או דלמא מין במינו הוי צף ומין במינו לא הוי טמון ומתחתון מודד

### Part 25
או דלמא מין במינו הוי טמון ומין במינו הוי צף ולא מתחתון מודד ולא מעליון מודד

### Part 26
אמר ליה

>Credit : William Davidson Edition
>License : CC-BY-NC