
### Part 1
גזברין בלבד

### Part 2
לעולם רבנן וקרא למעילה דאתא

### Part 3
למעילה למה ליה קרא קדשי קדשים כתיב ביה

### Part 4
וליטעמיך הא דאמר רבי ינאי אין מעילה מפורשת מן התורה אלא בעולה בלבד שנאמר נפש כי תמעל מעל וחטאה בשגגה מקדשי ה׳ המיוחדין לה׳ אבל חטאת ואשם לא נפקא אלא מדרבי

### Part 5
דתניא רבי אומר כל חלב לה׳ לרבות אימורי קדשים קלים למעילה

### Part 6
למה לי קרא קדשי קדשים כתיב בהו אלא אף על גב דקדשי קדשים כתיב בהו בעי קרא לרביינהו למעילה חרמים נמי אף על גב דקדשי קדשים כתיב בהו בעי קרא לרבויינהו למעילה

### Part 7
גופא המקדיש עולה לבדק הבית אין בה אלא עיכוב גיזברין בלבד מיתיבי המקדיש עולה לבדק הבית אסור לשוחטה עד שתפדה

### Part 8
מדרבנן הכי נמי מסתברא מדקתני סיפא אם עבר ושחטה מה שעשה עשוי

### Part 9
אלא מאי מדרבנן אי הכי אימא סיפא ומועלין שתי מעילות ואי מדרבנן אמאי שתי מעילות הכי קאמר וראויה למעול בה שתי מעילות

### Part 10
ואם מתו יקברו כו׳

### Part 11
אמר רבי יוחנן לרבנן אחד קדשי מזבח ואחד קדשי בדק הבית היו בכלל העמדה והערכה

### Part 12
וריש לקיש אמר לרבנן קדשי בדק הבית היו בכלל העמדה והערכה קדשי מזבח לא היו בכלל העמדה והערכה

### Part 13
וזה וזה מודה לרבי שמעון דקדשי בדק הבית לא היו בכלל העמדה והערכה וקדשי מזבח היו בכלל העמדה והערכה ודברי הכל בעל מום מעיקרו לא היה בכלל העמדה והערכה

### Part 14
תנן רבי שמעון אומר קדשי בדק הבית שמתו יפדו בשלמא לרבי יוחנן דאמר לרבנן אחד זה ואחד זה היו בכלל העמדה והערכה היינו דאיצטריך רבי שמעון לפרושי קדשי בדק הבית שמתו יפדו

### Part 15
אלא לריש לקיש למה ליה לפרושי לימא אם מתו יפדו

### Part 16
אמר לך ריש לקיש רבי שמעון לא הוה ידע מאי דאמר תנא קמא והכי קאמר ליה אי בקדשי מזבח מודינא לך בקדשי בדק הבית אם מתו יפדו

### Part 17
תניא כותיה דרבי יוחנן אם בהמה אשר יקריבו ממנה בבעלי מומין שיפדו הכתוב מדבר

### Part 18
אתה אומר בבעלי מומין או אינו אלא בבהמה טמאה כשהוא אומר אם בבהמה טמאה ופדה בערכך הרי בהמה טמאה אמור

>Credit : William Davidson Edition
>License : CC-BY-NC