
### Part 1
גופא אמר רבא אבודה דלילה לא שמה אבודה אליבא דמאן אילימא אליבא דרבנן מאי איריא אבודה דלילה אפילו אבודה דיום נמי דאמרי רבנן אבודה בשעת הפרשה רועה 

### Part 2
ואלא אליבא דרבי עד כאן לא קאמר רבי אלא אבידה דיום אבל אבידה דלילה אפילו רבי מודה דלרעייה אזלא 

### Part 3
איבעית אימא לעולם אליבא דרבנן והכא במאי עסקינן באבדה בשעת כפרה עד כאן לא קאמרי רבנן אבדה בשעת כפרה מתה אלא היכא דעיקר אבידתה ביום אבל היכא דעיקר אבידתה בלילה לא

### Part 4
אמר אביי נקטינן אבידה ולא גנובה אבידה ולא גזולה 

### Part 5
היכי דמי אבידה אמר רבי אושעיא אפילו אחת בעדרו ואפילו אחת באחת ורבי יוחנן אמר אחורי הדלת 

### Part 6
איבעיא להו היכי קאמר אחורי הדלת הוא דליכא דקא חזי לה אבל אבראי דאיכא דחזי לה לא הויא אבודה או דילמא אחורי הדלת דאי מהדר אפיה חזי לה הויא אבודה וכל שכן אבראי דלא קחזי לה תיקו

### Part 7
אמר רב פפא גמרינן אבודה ממנו ולא מרועה לא הויא אבודה וכל שכן אבודה מרועה ולא אבודה ממנו אבודה ממנו ומרועה ואחד בסוף העולם מכיר בה מאי תיקו 

### Part 8
בעי רב פפא אבודה בכוס מהו אליבא דמאן אילימא אליבא דרבי האמר אבודה בשעת הפרשה מתה 

### Part 9
אלא כי קמיבעיא ליה אליבא דרבנן מי אמרינן כי אמרי רבנן בשעת הפרשה רועה קודם שיקבל דמה בכוס אבל הכא סבירא להו כל העומד ליזרק כזרוק דמי 

### Part 10
או דלמא כמה דלא אזדריק דם כי אבדה בשעת הפרשה דמיא ורעיא 

### Part 11
ואיכא דאמרי לעולם אליבא דרבי כי קמיבעיא ליה כגון שקיבל דמה בשתי כוסות ואבד אחד מהן 

### Part 12
ואליבא דמאן דאמר כוס עושה חבירו דחוי לא תיבעי לך כי תיבעי לך אליבא דמאן דאמר כוס עושה חבירו שיריים 

### Part 13
הני מילי היכא דאיתנהו לתרוייהו דכל היכא דבעי זריק אבל הכא הא ליכא או דלמא לא שנא תיקו

### Part 14
מתני׳ המפריש חטאת ואבדה והפריש אחרת תחתיה ואחר כך נמצאת הראשונה תמות 

### Part 15
המפריש מעות לחטאתו ואבדו והפריש חטאת תחתיהם ואחר כך נמצאו המעות יוליכם לים המלח 

### Part 16
המפריש מעות לחטאת ואבדו והפריש מעות אחרות תחתיהן ולא הספיק ליקח חטאת מהן עד שנמצאות הראשונות יביא מאלו ומאלו חטאת והשאר יפלו לנדבה 

### Part 17
המפריש מעות לחטאתו ואבדו והפריש חטאת תחתיהן לא הספיק להקריבה עד שנמצאו המעות והרי חטאת בעל מום תמכר ויביא מאלו ומאלו חטאת והשאר יפלו לנדבה 

### Part 18
המפריש חטאת ואבדה והפריש מעות תחתיה ולא הספיק ליקח מהן חטאת עד שנמצא חטאתו והרי היא בעלת מום תימכר ויביא מאלו ומאלו חטאת והשאר יפלו לנדבה 

### Part 19
המפריש חטאתו ואבדה והפריש אחרת תחתיה לא הספיק להקריבה עד שנמצאת הראשונה והרי שתיהן בעלת מום ימכרו ויביא מאלו ומאלו חטאת והשאר יפלו לנדבה 

### Part 20
המפריש חטאת ואבדה והפריש אחרת תחתיה לא הספיק להקריבה עד שנמצאת הראשונה היו שתיהן תמימות אחת מהן תיקרב חטאת והשניה תמות דברי רבי וחכמים אומרים אין חטאת מתה אלא שנמצאת מאחר שכיפרו הבעלים ואין המעות הולכים לים המלח אלא שנמצאו מאחר שכיפרו הבעלים 

### Part 21
המפריש חטאת והרי היא בעלת מום מוכרה ויביא בדמיה אחרת רבי אלעזר ברבי שמעון אומר אם קרבה שניה עד שלא נשחטה תמות שכבר כיפרו הבעלים

### Part 22
גמ׳ טעמא דהקריב אחרת תחתיה הא לא הקריב אחרת תחתיה רועה מני רבנן היא דאמרי אבודה בשעת הפרשה רועה

### Part 23
אימא סיפא המפריש מעות לחטאת ואבדו והפריש אחרים תחתיהם יביא מאלו ומאלו והשאר יפלו לנדבה טעמא מאלו ומאלו הא הביא מאחד מהן השני יוליכו לים המלח אתאן לרבי דאמר אבודה בשעת הפרשה מתה 

### Part 24
רישא רבנן וסיפא רבי הניחא לרב הונא דאמר רב הונא אמר רב

>Credit : William Davidson Edition
>License : CC-BY-NC