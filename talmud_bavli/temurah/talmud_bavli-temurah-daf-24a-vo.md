
### Part 1
אבל בתרי סדרי לא קא משמע לן

### Part 2
אמר רבי הושעיא המפריש שתי חטאות לאחריות מתכפר באחת מהן וחבירתה רועה 

### Part 3
אליבא דמאן אילימא אליבא דרבנן השתא המפריש לאיבוד אמרי רבנן לאו כאיבוד דמי לאחריות מיבעיא 

### Part 4
אלא אליבא דרבי שמעון האמר רבי שמעון חמש חטאות מתות 

### Part 5
אלא אליבא דרבי כי אמר רבי באיבוד אבל אחריות לא 

### Part 6
תנן המפריש חטאת והרי היא בעלת מום מוכרה ומביא אחרת תחתיה רבי אלעזר ברבי שמעון אומר אם קרבה שניה קודם שנשחטה ראשונה תמות שכבר כיפרו בעליה 

### Part 7
קא סלקא דעתך דרבי אלעזר ברבי שמעון כרבי סבירא ליה ואפילו באחריות נמי 

### Part 8
לא דלמא רבי אלעזר ברבי שמעון כאבוה סבירא ליה דאמר חמש חטאות מתות 

### Part 9
תנן לפי שאין חטאת צבור מתה הא דיחיד מתה 

### Part 10
אמר רב בעלי חיין אינן נידחין כשהוא מתכפר בשני שבזוג ראשון מתכפר ואידך הוה ליה אחריות וקתני דיחיד מתה 

### Part 11
רב לטעמיה דאמר מצוה בראשון

### Part 12
תני רב שימי בר זירי קמיה דרב פפא אבדה בשעת הפרשה לרבי מתה לרבנן תרעה אבדה בשעת כפרה לרבנן מתה לרבי רועה 

### Part 13
קל וחומר ומה אבודה בשעת הפרשה דאמרי רבנן רועה אמר רבי מתה אבודה בשעת כפרה דלרבנן מתה לרבי לא כל שכן 

### Part 14
אלא תני הכי אבודה בשעת הפרשה לרבי מתה לרבנן רועה בשעת כפרה דברי הכל מתה

### Part 15
רבי אלעזר ברבי שמעון אומר וכו׳ 

### Part 16
תנו רבנן אין מרגילין ביום טוב כיוצא בו אין מרגילין בבכור ולא בפסולי המוקדשין 

### Part 17
בשלמא ביום טוב דקא טרח טירחא דלא חזי ליה אלא בכור מאן תנא 

### Part 18
אמר רב חסדא בית שמאי היא דאמר בכור בקדושתיה קאי דתנן בית שמאי אומר לא ימנה ישראל עם הכהן על הבכור 

### Part 19
פסולי המוקדשין מאן תנא אמר רב חסדא רבי אלעזר ברבי שמעון היא דתניא היו לפניו שתי חטאות אחת תמימה ואחת בעלת מום תמימה תקרב בעלת מום תפדה 

### Part 20
נשחטה בעלת מום עד שלא נזרק דמה של תמימה מותרת משנזרק דמה של תמימה אסורה 

### Part 21
רבי אלעזר ברבי שמעון אמר אפילו בשר בעלת מום בקדירה ונזרק דמה של תמימה יוצא לבית השריפה 

### Part 22
ורב חסדא לוקמה אידי ואידי כבית שמאי 

### Part 23
דלמא כי אמרי בית שמאי בבכור דקדושתיה מרחם אבל פסולי המוקדשין לא 

### Part 24
ולוקמא אידי ואידי כרבי אלעזר ברבי שמעון 

### Part 25
דלמא כי אמר רבי אלעזר ברבי שמעון בפסולי מוקדשין דאלימי למיתפס פדיונן אבל בבכור לא 

### Part 26
ורבי אלעזר ברבי שמעון לית ליה הא דתנן כל פסולי המוקדשין נשחטין באיטליז ונמכרין באיטליז ונשקלין בליטרא אלמא כיון דשרית ליה טפי וזבין 

### Part 27
אמר רב מרי בריה דרב כהנא מה שמשביח בעור פוגם בבשר 

### Part 28
אמרי במערבא משמיה דרבי אבין מפני שנראה כעובד עבודה בקדשים 

### Part 29
רבי יוסי בר אבין אמר גזירה שמא יגדל מהם עדרים עדרים 

### Part 30
הדרן עלך ולד חטאת

>Credit : William Davidson Edition
>License : CC-BY-NC