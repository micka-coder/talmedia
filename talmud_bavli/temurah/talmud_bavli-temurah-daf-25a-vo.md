
### Part 1
אמאי אין קדושה חלה עליהן קסבר רבן שמעון בן גמליאל ולדות קדשים בהוייתן הן קדושין דאי סלקא דעתך ממעי אמן הן קדושין אמאי אין קדושה חלה עליהן הא תפסתינהו קדושה דאימייהו אלא שמע מינה ולדי קדשים בהוייתן הן קדושים

### Part 2
והאי תנא סבר ולדי קדשים ממעי אמן הן קדושים דתנו רבנן אילו לא נאמר בכור לא יקדיש הייתי אומר בכור לא יקדיש הקדישות תלמוד לומר איש אתו אותו אי אתה מקדיש אבל מקדיש אדם בכור הקדישות

### Part 3
ועדיין אני אומר הוא לא יקדיש אבל יקדישוהו אחרים תלמוד לומר בבהמה בבהמה עסקתי

### Part 4
יכול לא יקדישנו בבטן תלמוד לומר אשר יבכר לה׳ משיבוכר לה׳ אי אתה מקדיש אבל אתה מקדיש בבטן

### Part 5
יכול אף ולדי כל הקדשים כן תלמוד לומר אך חלק אלמא סבירא ליה ולדי קדשים ממעי אמן הן קדושין

### Part 6
אמר ליה רב עמרם לרב ששת אמר על הבכור עם יציאת רובו עולה עולה הוי או בכור הוי

### Part 7
עולה הוי דכל פורתא ופורתא דקא נפיק הוא כליל או בכור הוי דכל פורתא ופורתא דקא נפיק במילתיה הוא

### Part 8
לישנא אחרינא שכן קדושה חיילא עליה או דלמא בכור הוי שכן קדושתו מרחם

### Part 9
אמר ליה מאי תיבעי לך היינו דבעי אילפא אמר על הלקט עם נשירת רובו יהא הפקר לקט הוי או הפקר הוי

### Part 10
לקט הוי שכן קדושתו בידי שמים או דלמא הפקר הוי שכן זוכין בו עניים ועשירים

### Part 11
ואמר אביי מאי תיבעי ליה דברי הרב ודברי תלמיד דברי מי שומעים הכי נמי דברי מי שומעים

### Part 12
מתני׳ האומר ולדה של זו עולה והיא שלמים דבריו קיימים היא שלמים וולדה עולה הרי זה ולד זבחי שלמים דברי רבי מאיר

### Part 13
אמר רבי יוסי אם לכן נתכוין תחלה הואיל ואי אפשר לקרות שני שמות כאחת דבריו קיימין ואם משאמר הרי זו שלמים נמלך ואמר ולדה עולה הרי זו ולדה שלמים

### Part 14
גמ׳ אמר רבי יוחנן הפריש חטאת מעוברת וילדה רצה בה מתכפר רצה בולדה מתכפר

### Part 15
מאי טעמא קסבר רבי יוחנן אם שיירו משוייר

### Part 16
עובר לאו ירך אמו הוא דהוה ליה כמפריש שתי חטאות לאחריות רצה מתכפר בה רצה מתכפר בחבירתה

### Part 17
מותיב רבי אלעזר היא שלמים וולדה עולה הרי זה ולד שלמים ואי סלקא דעתך שיירו משוייר הרי זה ולד שלמים הרי זו שלמים בעי מיתנא

### Part 18
אמר רב טבלא בר מינה דההיא הא אמר רב לתנא תני הרי זו שלמים

### Part 19
מיתיבי האומר לשפחתו הרי את שפחה וולדך בן חורין אם היתה עוברה זכתה לו

### Part 20
אי אמרת בשלמא אם שיירו אינו משוייר עובר ירך אמו משום הכי זכתה לו והוי ליה כמשחרר חצי עבדו ומני רבי מאיר היא כדתניא

>Credit : William Davidson Edition
>License : CC-BY-NC