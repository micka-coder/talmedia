
### Part 1
ויליף סוף הקדש מתחילת הקדש מה תחילת הקדש יורש מימר אף סוף הקדש יורש סומך 

### Part 2
רבי יהודה האי ואם המר ימיר מאי עביד ליה לרבות את האשה וכדתניא לפי שכל הענין כולו אינו מדבר אלא לשון זכר שנאמר לא יחליפנו ולא ימיר אתו אשה מנין תלמוד לומר ואם המר ימיר לרבות את האשה 

### Part 3
ולרבי מאיר אשה מנא ליה נפקא ליה מואם ורבי יהודה ואם לא דריש 

### Part 4
ובין רבי מאיר ובין רבי יהודה טעמא דרבי קרא לאשה הא לא רבייה קרא הוה אמינא כי עבדא תמורה לא לקיא והאמר רב יהודה אמר רב וכן תנא דבי רבי ישמעאל איש או אשה כי יעשו מכל חטאת האדם השוה הכתוב אשה לאיש לכל עונשין שבתורה 

### Part 5
איצטריך מהו דתימא הני מילי עונש דשוה בין ביחיד בין בצבור אבל הכא כיון דעונש שאינה שוה בכל הוא דתנן אין הצבור והשותפין עושין תמורה אשה נמי כי עבדא לא לקיא קא משמע לן

### Part 6
בעי רמי בר חמא קטן מהו שימיר היכי דמי אילימא בקטן שלא הגיע לעונת נדרים לא תיבעי לך דכיון אקדושי לא אקדיש אמורי ממיר אלא כי קמבעיא ליה בקטן שהגיע לעונת נדרים 

### Part 7
מי אמרינן כיון דאמר מר איש מה תלמוד לומר כי יפליא נדר לרבות מופלא הסמוך לאיש דקדשו קדוש מדאקדושי מקדיש אמורי נמי ממיר או דלמא כיון דלאו בר עונשין הוא בתמורה לא מיתפיס

### Part 8
אם תימצי לומר קטן עביד תמורה דהא אתי לכלל עונשין גוי מהו שימיר מי אמרת מדאקדושי מקדיש דתניא איש איש מה תלמוד לומר איש איש לרבות את הגוים שנודרים נדרים ונדבות כישראל אמורי נמי ממיר או דלמא כיון דלא אתי לכלל עונשין כי עביד תמורה לא קדשה 

### Part 9
אמר רבא תא שמע דתניא קדשי גוים לא נהנין ולא מועלין ואין חייבין עליהם משום פיגול נותר וטמא אין עושין תמורה ואין מביאין עליהם נסכים אבל קרבנו טעון נסכים דברי רבי שמעון 

### Part 10
אמר רבי יוסי בכולן אני רואה להחמיר במה דברים אמורים בקדשי מזבח אבל בקדשי בדק הבית מועלין בהן קתני מיהא אין עושין תמורה 

### Part 11
ורמי בר חמא בהקדיש גוי להתכפר גוי לא קמיבעיא לי כי קמיבעיא לי בהקדיש גוי ומתכפר בישראל בתר מקדיש אזלינן או בתר מתכפר אזלינן 

### Part 12
תיפשוט ליה מדרבי אבהו דאמר רבי אבהו אמר רבי יוחנן המקדיש מוסיף חומש ומתכפר עושה תמורה והתורם משלו 

>Credit : William Davidson Edition
>License : CC-BY-NC