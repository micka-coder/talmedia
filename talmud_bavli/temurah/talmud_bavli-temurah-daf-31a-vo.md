
### Part 1
ולד טרפה כו׳ למאן דאמר טרפה (אינה) ילדה משכחת לה כגון שנטרפה ולבסוף עיברה

### Part 2
ובהא פליגי דרבי אליעזר סבר זה וזה גורם אסור ורבנן סברי זה וזה גורם מותר

### Part 3
למאן דאמר טריפה אינה חיה משכחת לה כגון שעיברה ולבסוף נטרפה ובהא פליגי דרבי אליעזר סבר עובר ירך אמו הוא ורבנן סברי עובר לאו ירך אמו הוא

### Part 4
אמר רב הונא מודים חכמים לרבי אליעזר באפרוח ביצת טרפה שאסור מאי טעמא עד כאן לא פליגי עליה דרבי אליעזר אלא בולד בהמה דמאוירא קא רביא אבל ביצת טרפה מגופה דתרנגולתא קא רביא אפילו רבנן מודו

### Part 5
אמר ליה רבא לרב הונא תניא דמסייע לך מלא תרוד רימה הבאה מאדם חי רבי אליעזר מטמא וחכמים מטהרין עד כאן לא פליגי רבנן עליה אלא ברימה דפירשא בעלמא הוא אבל ביצה דמגופה דתרנגולת הוא אפילו רבנן מודו

### Part 6
אמר ליה אביי אדרבה איפכא מסתברא עד כאן לא פליג רבי אליעזר עלייהו דרבנן אלא ברימה דאיקרי אדם מחיים רימה דכתיב ותקות אנוש רמה ובן אדם תולעה

### Part 7
אבל גבי ביצה אימת גדלה לכי מסרחא וכי אסרחא עפרא בעלמא הוא אפילו רבי אליעזר מודה ועוד תניא בהדיא מודה רבי אליעזר לחכמים באפרוח ביצת טרפה שמותר אמר ליה אי תניא תניא

### Part 8
רבי חנינא בן אנטיגנוס אומר כשרה כו׳ מאי טעמא אילימא דמפטמא מינה אלא מעתה האכילה כרשיני עבודה זרה הכי נמי דאסירא

### Part 9
אלא תני רבי חנינא טריטאה קמיה דרבי יוחנן כגון שהניקה חלב רותח משחרית לשחרית הואיל ויכולה לעמוד עליה מעת לעת

### Part 10
כל הקדשים שנעשו טרפה אין פודין כו׳ מנא הני מילי דתנו רבנן תזבח ולא גיזה ואכלת ולא לכלביך בשר ולא חלב מכאן שאין פודים את הקדשים להאכילן לכלבים

### Part 11
איכא דאמרי תזבח ואכלת אין לך בהן היתר אלא משעת זביחה ואילך קסבר פודין את הקדשים להאכילן לכלבים 

### Part 12
הדרן עלך כל האסורין

### Part 13
מתני׳ יש בקדשי מזבח שאין בקדשי בדק הבית ויש בקדשי בדק הבית שאין בקדשי מזבח 

### Part 14
שקדשי מזבח עושין תמורה וקדשי בדק הבית אין עושין תמורה קדשי מזבח חייבין עליו משום פיגול נותר וטמא

>Credit : William Davidson Edition
>License : CC-BY-NC