
### Part 1
וכלי שרת וכלי אשירה ועצי אשירה ומוקצה ונעבד

### Part 2
אמר רב טובי בר מתנה אמר רבי יאשיה מנין למוקצה מן התורה שנאמר תשמרו להקריב לי במועדו כל שעושין לו שימור

### Part 3
מתקיף לה אביי אלא מעתה אייתית אימרא דצומא ולא עביד ליה שימור הכי נמי דלא חזו להקרבה אמר ליה אנא תשמרו להקריב לי במועדו קאמינא לי ולא לאדון אחר ואיזהו אחר שמקריבין לו הוי אומר זו עבודה זרה

### Part 4
אמר רבא בר רב אדא אמר רב יצחק אין מוקצה אסור אלא עד שיעבדו עולא אמר רבי יוחנן עד שימסרוהו לכומרי עבודה זרה

### Part 5
בהא אמר רבי יוחנן עד שיאכילוהו כרשיני עבודה זרה אמר ליה רבי אבא לבהא מפלגיתו אתון אעולא אמר ליה לא עולא נמי כי קאמר הוא דשפי ליה כרשיני עבודה זרה

### Part 6
אמר רבי אבא ידע בהא לשנויי שמעתא ואי לא דסליק התם לא הוה ידע דארץ ישראל גרמה ליה אמר ליה רב יצחק בהא מיכן ומיכן הוה

### Part 7
דתני רב חנניא טריטאה קמיה דרבי יוחנן אין מוקצה אסור אלא עד שיעשו בו מעשה הוא תני לה והדר אמר לה מאי מעשה עד שיגזז ויעבדו בו

### Part 8
איזהו נעבד כו׳ מנא הני מילי

### Part 9
אמר רב פפא דאמר קרא ממשקה ישראל מן המותר לישראל ואי סלקא דעתך אסירי להדיוט למה לי קרא ממעטינהו מגבוה

### Part 10
וכל היכא דאסירי להדיוט לא בעי קרא והא טרפה דאסירא להדיוט ומעטיה קרא מגבוה

### Part 11
דתניא כשהוא אומר מן הבקר למטה שאין תלמוד לומר אלא להוציא את הטרפה

### Part 12
איצטריך סלקא דעתך אמינא הני מילי דנטרפה ואחר כך נתקדשה אבל נתקדשה ואחר כך נטרפה אימא דתישרי לגבוה

### Part 13
והא מהכא נפקא כל אשר יעבר תחת השבט פרט לטרפה שאינה עוברת

### Part 14
ההוא נמי איצטריך סלקא דעתך אמינא הני מילי היכא דלא היתה לה שעת הכושר דנולדה טרפה ממעי אמה אבל היכא דהיתה לה שעת הכושר ויצאת לאויר העולם ואחר כך נטרפה אימא תשתרי לגבוה קא משמע לן

### Part 15
מתני׳ ואיזהו אתנן האומר לזונה הוליך טלה זה בשכרך אפילו הן מאה כולן אסורין וכן האומר לחבירו הוליך טלה זה ותלין שפחתך אצל עבדי רבי מאיר אומר אינו אתנן וחכמים אומרים אתנן

### Part 16
גמ׳ אמר מר ואפילו הן מאה כולן אסורין היכי דמי אילימא דשקלה אגרא מאה בהמות פשיטא דכולהו אסירי מה לי חד מה לי מאה

### Part 17
לא צריכא דשקלה אגרא חדא ויהיב לה מאה דכולהו מכח אתנן קאתי

### Part 18
תנו רבנן נתן לה ולא בא עליה בא עליה ולא נתן לה אתננה מותר נתן לה ולא בא עליה אתננה קרית ליה ותו בא עליה ולא נתן לה מאי יהיב לה

### Part 19
אלא הכי קתני נתן לה ואחר כך בא עליה בא עליה ואחר כך נתן לה אתננה מותר וליחול עליה אתנן למפרע אמר רבי אלעזר

>Credit : William Davidson Edition
>License : CC-BY-NC