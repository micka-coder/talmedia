
### Part 1
שקדמה והקריבתו היכי דמי אי נימא דאקניה ניהליה לאלתר פשיטא דמותר דעד כאן לא בא עליה

### Part 2
ואלא דאמר לה לא ניקני ליך עד שעת ביאה מי מציא מקרבה ליה איש כי יקדיש את ביתו קדש לה׳ אמר רחמנא מה ביתו ברשותו אף כל ברשותו

### Part 3
לא צריכא דאמר לה לא מקניה לך עד שעת ביאה ואי מצטריך לך ניקני לך מעכשיו

### Part 4
בעי רב אושעיא קדמה והקדישתו מאי תפשוט ליה מדרבי אלעזר דאמר רבי אלעזר קדמה והקריבתו הקריבתו היא דהא ליתיה בשעת ביאה אבל הקדישתו אסור

### Part 5
היא גופה קמיבעיא ליה הקריבתו והא ליתיה בשעת ביאה מותר אבל הקדישה בשעת ביאה אסור

### Part 6
או דלמא כיון דתנן אמירתו לגבוה כמסירתו להדיוט הקדישתו מותר וכל שכן הקריבתו תיקו

### Part 7
בא עליה ואחר כך נתן לה אתננה מותר והתניא בא עליה ונתן לה ואפילו עד שנים עשר חדש אתננה אסור

### Part 8
אמר רב חנן בר רב חסדא לא קשיא הא דאמר לה הבעלי לי בטלה זה הא דאמר לה הבעלי לי בטלה סתם

### Part 9
טלה זה והא מחוסר משיכה בזונה גויה דלא קניא במשיכה ואיבעית אימא אפילו בזונה ישראלית כגון דקאי בחצרה

### Part 10
הא יהבית לה מעיקרא דשוויה לה אפותיקי ואמר לה אם עד יום פלוני יהיבנא לך זוזי מוטב ואם לאו טלה באתננך

### Part 11
אמר רב אחד אתנן זכר ואחד אתנן כל עריות אסור חוץ מאתנן אשתו נדה

### Part 12
מאי טעמא זונה כתיב והא לאו זונה היא

### Part 13
ולוי אמר אפילו אשתו נדה מאי טעמא תועבה כתיב והא תועבה היא

### Part 14
ולוי נמי והכתיב זונה אמר לך ההיא זונה ולא זונה ורב ההיא זונה ולא זונה מנא ליה

### Part 15
נפקא ליה מדרבי דתניא רבי אומר אין אתנן אסור אלא כל אתנן הבאות לו בעבירה אבל אתנן אשתו נדה ושנתן לה שכר להפקעתה ושנתנה לו באתננו מותרין

### Part 16
אף על פי שאין ראיה לדבר זכר לדבר ובתתך אתנן ואתנן לא ניתן [לך] (לה) ותהי להפך

### Part 17
ורב האי תועבה מאי עביד ליה מיבעי ליה כדאביי דאמר אביי זונה גויה אתננה אסור

### Part 18
מאי טעמא כתיב הכא תועבה וכתיב התם כי כל אשר יעשה מכל התועבות האל מה להלן עריות שאין קדושין תופסין בה הכי נמי אין קדושין תופסין בה

### Part 19
וכהן שבא עליה אין לוקה עליה משום זונה מאי טעמא דאמר קרא לא יחלל זרעו מי שזרעו מיוחס אחריו יצא גויה דאין זרעו מיוחס אחריו

### Part 20
זונה ישראלית אתננה מותר מה טעם דהא קדושין תופסין בה וכהן שבא עליה לוקה משום זונה מאי טעמא דהא זרעו מיוחס אחריו

### Part 21
ורבא אמר אחד זה ואחד זה אתננה אסור וכהן הבא עליה לוקה משום זונה מאי טעמא ילפי מהדדי מה זונה ישראלית בלאו אף זונה גויה בלאו ומה אתנן זונה גויה אסור אף אתנן זונה ישראלית אסור

### Part 22
מיתיבי אחד זונה גויה ואחד זונה ישראלית אתננה אסור תיובתא דאביי אמר לך אביי הא מני רבי עקיבא היא דאמר אין קדושין תופסין בחייבי לאוין

### Part 23
והא קמשמע לן דכל זונה לא תפסי בה קדושין דומיא דאלמנה דלא תפסי בה קידושין

### Part 24
ולרבא מאי שנא דקתני כגון אלמנה לכהן גדול דומיא דאלמנה מה אלמנה לא לקי עד דמתרי בה אף זונה עד דאמר הא לך

### Part 25
לאפוקי מדרבי אלעזר דאמר רבי אלעזר פנוי הבא על פנויה שלא לשם אישות עשאה זונה אבל היכא דזונה מעיקרא הכי נמי דאסור

### Part 26
לישנא אחרינא כי קתני הא בעריות שאין קדושין תופסין בה

### Part 27
והא קתני סיפא אלמנה לכהן גדול גרושה וחלוצה לכהן הדיוט אתננה אסור והא הני קדושין תופסין בהן הא מני

>Credit : William Davidson Edition
>License : CC-BY-NC