
### Part 1
והומם וחללו על אחר ונתכפר באשם אחר וניתק לעולה מהו שימיר בו 

### Part 2
אמר אביי מאי קא מיבעיא ליה אי שני גופים וקדושה אחת תיבעי ליה בלא מתכפר 

### Part 3
אי שתי קדושות וגוף אחד תיבעי ליה בלא הומם 

### Part 4
ורבי אבין חדא מגו חדא קמיבעיא ליה ואם תימצי לומר שני גופין וקדושה אחת לא משום דבההיא קדושה הא איתמר בה חדא זימנא שני גופין ושתי קדושות מהו תיקו

### Part 5
לישנא אחרינא בעי רבי אבין לרבי יוחנן דאמר אין ממירין וחוזרין וממירין הפריש אשם להתכפר בו והמיר בו והומם וחללו על אחר מהו שיחזור וימיר 

### Part 6
נתכפר באשם אחר וניתק זה לעולה מהו שיחזיר וימיר 

### Part 7
אמר אביי הי קא מיבעיא ליה קדושה אחרת באותו הגוף לא ניבעי הומם וחללו באחר אי גוף אחד [אחר] באותה קדושה לא ניבעי נתכפר באשם אחר 

### Part 8
ורבי אבין חדא מגו חדא קא מיבעיא ליה הומם וחללו על אחר מהו שיחזור וימיר מי אמרינן באשם ראשון הוא דאין חוזר וממיר אבל בגוף אחד [אחר] אף על גב דקדיש אותה קדושה חוזר וממיר או דלמא כל באותה קדושה אין חוזר וממיר 

### Part 9
ואם תימצא לומר הדין גוף אחד [אחר] כיון דבאותה קדושה קאים אין חוזר וממיר אלא נתכפר באשם אחר וניתק זה ראשון לעולה מהו שיחזיר וימיר בו 

### Part 10
מי אמרינן כי אין ממיר וחוזר וממיר הני מילי אותו הגוף באותה קדושה אבל אותו הגוף בקדושה אחרת חוזר וממיר או דלמא אף על קדושה אחרת כיון דאותו הגוף הוא אין חוזר וממיר תיקו

### Part 11
אמר רבי יהושע בן לוי הקדש ראשון מוסיף חומש ואין הקדש שני מוסיף חומש 

### Part 12
אמר רב פפא מאי טעמא דרבי יהושע בן לוי אמר קרא ואם המקדיש יגאל את ביתו ויסף חמישית מקדיש ולא המתפיס 

### Part 13
בעי רבי אבין הפריש אשם להתכפר בו והומם והוסיף עליו חומש וחללו חבירו ונתכפר באשם אחר וניתק זה לעולה מהו שיוסיף עליו חומש 

### Part 14
אמר אביי מאי קא מיבעיא ליה אי שני גופין וקדושה אחת קא מיבעיא ליה תיבעי ליה בלא נתכפר 

### Part 15
אי שתי קדושות וגוף אחד קא מיבעיא ליה תיבעי בלא הומם

### Part 16
ורבי אבין חדא מגו חדא קמיבעיא ליה אם תימצא לומר שני גופין וקדושה אחת לא משום דבההיא קדושה איתוסף בה חדא זימנא חומש שני גופין ושתי קדושות מאי תיקו

### Part 17
לישנא אחרינא בעי רבי אבין הפריש אשם להתכפר בו והומם וחללו על אחר והוסיף חומש נתכפרו באשם אחר וניתק זה לעולה מהו שיוסיף עליו חומש 

### Part 18
אמר אביי הדין קא מיבעיא ליה אי קדושה אחרת באותו הגוף קא מיבעיא ליה לא ניבעי ליה הומם אי גוף אחד [אחר] באותה קדושה כו׳ 

### Part 19
וחללו על אחר מהו שיוסיף עליו חומש מי אמרינן באשם קמא הוא דמוסיף אבל בגוף אחד [אחר] אף על גב דקאים באותה קדושה [אין] מוסיף חומש 

>Credit : William Davidson Edition
>License : CC-BY-NC