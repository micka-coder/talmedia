
### Part 1
אפטורא קאי והכי קאמר לאו שאין בו מעשה אין לוקין עליו משום רבי יוסי ברבי חנינא אמרו אף המקדים תרומה לביכורים 

### Part 2
ומאי שנא מימר דלקי משום דבדיבורו עשה מעשה מקדים תרומה לביכורים נמי לילקי משום דבדיבורו עשה מעשה 

### Part 3
אמר רבי אבין שאני התם דלאו שניתק לעשה הוא דכתיב מכל מעשרתיכם תרימו

### Part 4
יתיב רב דימי וקאמר לה להא שמעתא אמר ליה אביי וכל לאו שניתק לעשה לא לקי 

### Part 5
והא מימר דלאו שניתק לעשה הוא ולקי דתנן לא שאדם רשאי להמיר אלא שאם המיר מומר וסופג את הארבעים 

### Part 6
הוי להו תרי לאוי וחד עשה ולא אתי חד עשה ועקר תרי לאוי 

### Part 7
והרי אונס דחד לאו וחד עשה ולא אתי חד עשה ועקר לאו דתניא אונס שגירש אם ישראל הוא מחזיר ואינו לוקה ואם כהן הוא לוקה ואינו מחזיר

### Part 8
כהנים קאמרת כהנים טעמא אחרינא הוא דרבי רחמנא קדושה יתירא

### Part 9
כתנאי לא ישאירו ממנו עד בקר בא הכתוב ליתן עשה אחר לא תעשה לומר שאין לוקין עליו דברי רבי יהודה 

### Part 10
רבי יעקב אומר לא מן השם הוא זה אלא משום דהוה לאו שאין בו מעשה וכל לאו שאין בו מעשה אין לוקין עליו מכלל דרבי יהודה סבר לוקין עליו

### Part 11
ורבי יעקב האי והנתר ממנו עד בקר באש תשרפו למאי אתא 

### Part 12
מיבעי ליה לכדתנן העצמות והגידין והנותר ישרפו בששה עשר חל ששה עשר להיות בשבת ישרפו בשבעה עשר לפי שאין דוחין לא את השבת ולא את יום טוב 

### Part 13
ואמר חזקיה וכן תנא דבי חזקיה מאי טעמא אמר קרא והנתר ממנו עד בקר באש תשרפו בא הכתוב ליתן בוקר שני לשריפתו

### Part 14
אמר אביי כל מילתא דאמר רחמנא לא תעביד אם עביד מהני דאי סלקא דעתך לא מהני אמאי לקי רבא אמר לא מהני מידי והאי דלקי משום דעבר אמימרא דרחמנא הוא 

>Credit : William Davidson Edition
>License : CC-BY-NC