
### Part 1
או דילמא כל אותה קדושה אינו מוסיף חומש 

### Part 2
ואם תימצא לומר הדין גוף אחד [אחר] כיון דבאותה קדושה קאים [אינו] מוסיף חומש אלא נתכפר באחר וניתק זה לעולה מהו כי [אינו] מוסיף חומש באותו הגוף באותה קדושה אבל בקדושה אחרת לא או דילמא כיון דאותו הגוף הוא [אינו] מוסיף חומש תיקו

### Part 3
בעי רמי בר חמא מקדיש מוסיף חומש או מכפר מוסיף חומש אמר רבא אמר קרא ואם המקדיש יגאל את ביתו מקדיש ולא מתכפר

### Part 4
בעי רמי בר חמא מקדיש עושה תמורה או מתכפר עושה תמורה אמר רבא אם כן מצינו ציבור ושותפין עושין תמורה כגון דשוו שליח לאקדושי 

### Part 5
ועוד דאמר רב נחמן אמר רב הונא תנא קרבנו לה׳ על נזרו מלבד אשר תשיג ידו וכי נזיר נידון בהשג יד הא כיצד קרבנו לה׳ על נזרו שהפריש משלו מלבד אשר תשיג ידו שהפרישו לו אחרים 

### Part 6
למאי הילכתא אילימא לענין כפרה פשיטא דמכפר ליה אלא לענין תמורה והכי קאמר אף כשהפרישו לו אחרים עושה תמורה שמע מינה בתר מתכפר אזלינן 

### Part 7
לא לענין תמורה ודקא קשיא לך מתנה דקא יהבין ליה אי לאו דרבי רחמנא מלבד אשר תשיג ידו הוה אמינא גזירת הכתוב הוא קרבנו מדידיה הוא דמכפר מדאחרים לא קא משמע לן 

### Part 8
מאי הוי עלה תא שמע דאמר רבי אבהו אמר רבי יוחנן מקדיש מוסיף חומש ומתכפר עושה תמורה 

### Part 9
תורם משלו על של אחרים טובת הנאה שלו מאי טעמא אמר קרא את כל מעשר תבואתך ונתת וגו׳

### Part 10
מתני׳ אין ממירין לא אברין בעוברין ולא עוברין באברים ולא עוברין ואברים בשלימים ולא שלימים בהן 

### Part 11
רבי יוסי אומר ממירין אברים בשלימים אבל לא שלימים בהן אמר רבי יוסי והלא במוקדשין האומר רגלה של זו עולה כולה עולה אף כשיאמר רגלה של זו תחת זו תהא כולה תמורה תחתיה

### Part 12
גמ׳ אתמר בר פדא אמר אין קדושה חלה על עוברין רבי יוחנן אמר קדושה חלה על עוברין ואזדא רבי יוחנן לטעמיה דאמר רבי יוחנן הקדיש חטאת מעוברת וילדה רצה בה מתכפר רצה בוולדה מתכפר 

### Part 13
וצריכא דאי אשמעינן בהך קמייתא התם הוא דאקדשיה 

>Credit : William Davidson Edition
>License : CC-BY-NC