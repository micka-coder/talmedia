
### Part 1
אבל גבי תמורת ולד אשם דליכא שם עולה על אמו מודי רבי אלעזר דבדמיו אין הוא עצמו לא קרב 

### Part 2
איתיביה אביי וכי בעי רבי אלעזר שם עולה על אמו והא תניא המפריש נקבה לפסחו ירעה עד שיסתאב ותמכר ויביא בדמיה פסח ילדה ירעה עד שיסתאב וימכר ויביא בדמיו פסח 

### Part 3
נשתיירה אחר הפסח תרעה עד שיסתאב ויביא בדמיה שלמים ילדה ירעה עד שיסתאב וימכר ויביא בדמיו שלמים רבי אלעזר אומר הוא עצמו יקרב בשלמים 

### Part 4
והא הכא דליכא שם שלמים על אמו ואמר רבי אלעזר יקרב שלמים אמר ליה רבי אלעזר אחר הפסח קא אמרת שאני אחר הפסח דמותר פסח גופיה קרב שלמים 

### Part 5
אי הכי ניפלוג נמי ברישא אמר ליה אין הכי נמי ופליגי 

### Part 6
אביי אמר לא פליג מידי דגמירי למקום שהמותר הולך הולד הולך לאחר הפסח דמותר קרב שלמים ולד נמי קרב שלמים 

### Part 7
אבל לפני הפסח אימיה למאי אקדשה לדמי פסח ולד נמי לדמי פסח 

### Part 8
מתיב רב עוקבא בר חמא ומי אמרינן מדאימיה לדמי ולד נמי לדמי והתניא המפריש נקבה לפסח היא וולדותיה ירעו עד שיסתאבו וימכרו ויביא בדמיהם פסח רבי אלעזר אומר הוא עצמו יקרב פסח 

### Part 9
והא הכא דאימיה לדמי ואמר רבי אלעזר הוא עצמו קרב פסח ולא מוקמינן ליה באימיה

### Part 10
אמר רבינא במפריש בהמה מעוברת עסקינן רבי אלעזר סבר כרבי יוחנן דאמר אם שיירו משוייר דעובר לאו ירך אמו הוא ואמו היא דלא קדשה קדושת הגוף אבל היא קדשה 

### Part 11
אמר ליה מר זוטרא בריה דרב מרי לרבינא הכי נמי מסתברא דבבהמה מעוברת עסקינן מדקתני היא וולדותיה שמע מיניה

>Credit : William Davidson Edition
>License : CC-BY-NC