
### Part 1
אלא לאסור יום שלפניו הכא נמי לא נצרכה אלא לאסור יום שלאחריו כמאן כרבי יוסי דאמר בין לפניו ובין לאחריו אסור אי הכי בעשרים ותשעה נמי מאי איריא דהוי יומא דמקמי יומא דמיתוקם תמידא תיפוק ליה דהוה ליה יומא דבתר עשרין ותמניא ביה

### Part 2
דתניא בעשרים ותמניא ביה אתת בשורתא טבתא ליהודאי דלא יעידון מן אורייתא שפעם אחת גזרה מלכות הרשעה שמד על ישראל שלא יעסקו בתורה ושלא ימולו את בניהם ושיחללו שבתות מה עשה יהודה בן שמוע וחבריו הלכו ונטלו עצה ממטרוניתא אחת שכל גדולי רומי מצויין אצלה 

### Part 3
אמרה להם עמדו והפגינו בלילה הלכו והפגינו בלילה אמרו אי שמים לא אחים אנחנו לא בני אב אחד אנחנו לא בני אם אחת אנחנו מה נשתנינו מכל אומה ולשון שאתם גוזרין עלינו גזירות רעות ובטלום ואותו יום עשאוהו יום טוב

### Part 4
אמר אביי לא נצרכה אלא לחדש מעובר 

### Part 5
רב אשי אמר אפילו תימא לחודש חסר כל שלאחריו בתענית אסור בהספד מותר וזה הואיל ומוטל בין שני ימים טובים עשאוהו כיום טוב עצמו ואפילו בהספד נמי אסור

### Part 6
אמר מר מתמניא ביה ועד סוף מועדא איתותב חגא דשבועיא דלא למיספד למה לי למימר מתמניא ביה לימא מתשעה ביה ותמניא גופיה אסור דהוה ליה יומא דאיתוקם ביה תמידא

### Part 7
כיון דאילו מקלע ליה מילתא ובטליניה לשבעה תמניא גופיה אסור דהוה ליה יומא קמא דאיתותב ביה חגא דשבועיא 

### Part 8
השתא דאתית להכי עשרים ותשעה נמי כיון דאילו מיקלע מילתא ובטליניה לעשרים ותמניא עשרין ותשעה גופיה אסור דהוה ליה יומא דמקמי יומא דאיתוקם תמידא

### Part 9
איתמר רב חייא בר אסי אמר רב הלכה כרבי יוסי ושמואל אמר הלכה כרבי מאיר 

### Part 10
ומי אמר שמואל הכי והתניא רבן שמעון בן גמליאל אומר ומה תלמוד לומר בהון בהון שתי פעמים לומר לך שהן אסורין לפניהן ולאחריהן מותרין ואמר שמואל הלכה כרבן שמעון בן גמליאל

### Part 11
מעיקרא סבר כיון דליכא תנא דמיקל כרבי מאיר אמר הלכה כרבי מאיר כיון דשמעיה לרבן שמעון דמיקל טפי אמר הלכה כרבן שמעון בן גמליאל

### Part 12
וכן אמר באלי אמר רבי חייא בר אבא אמר רבי יוחנן הלכה כרבי יוסי אמר ליה רבי חייא לבאלי אסברא לך כי אמר רבי יוחנן הלכה כרבי יוסי אדלא להתענאה

### Part 13
ומי אמר רבי יוחנן הכי והאמר רבי יוחנן הלכה כסתם משנה ותנן אף על פי שאמרו מקדימין ולא מאחרין

>Credit : William Davidson Edition
>License : CC-BY-NC