
### Part 1
ואנהרינהו לעיינין ממתניתין אשת ישראל שנאנסה אף על פי שמותרת לבעלה פסולה לכהונה ותנא תונא וכן הבא על אחת מכל העריות האמורות בתורה או פסולות 

### Part 2
מאי וכן מאי לאו לא שנא בשוגג ולא שנא במזיד ולא שנא באונס ולא שנא ברצון וקתני פסלה

### Part 3
לא מאי וכן אהעראה העראה דמאן אילימא דעריות למימרא דעריות ילפינן מיבמה אדרבה יבמה ילפינן מעריות דעיקר העראה בעריות כתיב

### Part 4
אלא מאי וכן אשלא כדרכה דעריות אדרבה עיקר משכבי אשה בעריות כתיב 

### Part 5
אלא מאי וכן אשלא כדרכה דחייבי לאוין

### Part 6
אמר רבא אשת כהן שנאנסה בעלה לוקה עליה משום זונה משום זונה אין משום טומאה לא אימא אף משום זונה 

### Part 7
מתיב רבי זירא והיא לא נתפשה אסורה הא נתפשה מותרת ויש לך אחרת שאף על פי שנתפשה אסורה ואי זו זו אשת כהן 

### Part 8
ולאו הבא מכלל עשה עשה

### Part 9
אמר רבה הכל היו בכלל זונה כשפרט לך הכתוב גבי אשת ישראל והיא לא נתפשה אסורה הא נתפשה מותרת מכלל דאשת כהן כדקיימא קיימא

### Part 10
ואיכא דאמרי אמר רבה אשת כהן שנאנסה בעלה לוקה עליה משום טומאה משום טומאה אין משום זונה לא אלמא באונס לא קרינא ביה זונה 

### Part 11
מתיב רבי זירא והיא לא נתפשה אסורה הא נתפשה מותרת ויש לך אחרת שאף על פי שנתפשה אסורה ואיזו זו אשת כהן ולאו הבא מכלל עשה עשה

### Part 12
אמר רבא הכל היו בכלל אחרי אשר הטמאה כשפרט לך הכתוב גבי אשת ישראל והיא לא נתפשה אסורה הא נתפשה מותרת מכלל דאשת כהן כדקיימא קיימא

### Part 13
מתני׳ אלמנה לכהן גדול גרושה וחלוצה לכהן הדיוט מן האירוסין לא יאכלו בתרומה רבי אלעזר ורבי שמעון מכשירין

### Part 14
נתארמלו או נתגרשו מן הנשואין פסולות מן האירוסין כשרות

### Part 15
גמ׳ תניא אמר רבי מאיר קל וחומר ומה קדושי רשות אין מאכילין קדושי עבירה לא כל שכן 

### Part 16
אמרו לו לא אם אמרת בקידושי רשות שכן אין לו להאכיל במקום אחר תאמר בקדושי עבירה שכן יש לו להאכיל במקום אחר

### Part 17
אמר רבי אלעזר אמר רבי אושעיא פצוע דכא כהן שקדש בת ישראל באנו למחלוקת רבי מאיר ורבי אלעזר ורבי שמעון 

### Part 18
לרבי מאיר דאמר משתמרת לביאה פסולה דאורייתא לא אכלה הא נמי לא אכלה לרבי אלעזר ורבי שמעון דאמרי משתמרת לביאה פסולה דאורייתא אכלה

>Credit : William Davidson Edition
>License : CC-BY-NC