
### Part 1
אין חוששין למיעוטא ואיבעית אימא לעולם קסבר חוששין למיעוטא דעבדינן ליה תקנתא כרב נחמן אמר שמואל 

### Part 2
דאמר רב נחמן אמר שמואל יתומים שבאו לחלוק בנכסי אביהם בית דין מעמידין להם אפוטרופוס ובורר להם חלק יפה הגדילו יכולין למחות ורב נחמן דידיה אמר הגדילו אין יכולין למחות דאם כן מה כח בית דין יפה

### Part 3
לימא דרב נחמן תנאי היא לא דכולי עלמא אית להו דרב נחמן והכא בחוששין למיעוטא קמיפלגי

### Part 4
רבי ישמעאל ברבי יוסי אומר משום אביו הבת מאכיל הבן אינו מאכיל מאי שנא בן דלא מאכיל משום חלקו של עובר בת נמי לא תאכיל מפני חלקו של עובר 

### Part 5
אמר אביי הכא בנכסים מועטים עסקינן וכגון דאיכא בן בהדי בת 

### Part 6
מה נפשך אי האי דמעברא בן הוא לא עדיף מהאי דקאי אי בת היא אמאי אכלה בתקנתא דרבנן כמה דלא נפק לאויר העולם לא תקינו רבנן 

### Part 7
במאי אוקימתא בנכסים מועטים אימא סיפא שמא ימצא העובר זכר ואין לבנות במקום בן כלום אדרבה נכסים מועטים דבנות נינהו סיפא אתאן לנכסים מרובין

### Part 8
ונכסים מועטים דבנות נינהו והאמר רבי אסי אמר רבי יוחנן יתומין שקדמו ומכרו בנכסים מועטים מה שמכרו מכרו 

### Part 9
ואלא מאי בת דקתני אם אי הכי היינו רבי יוסי כולה רבי ישמעאל ברבי יוסי קתני לה

### Part 10
מתני׳ העובר והיבם והאירוסין והחרש ובן תשע שנים ויום אחד פוסלין ולא מאכילין 

### Part 11
ספק שהוא בן תשע שנים ויום אחד ספק שאינו ספק הביא שתי שערות וספק שלא הביא 

### Part 12
נפל הבית עליו ועל בת אחיו ואין ידוע אי זה מת ראשון צרתה חולצת ולא מתייבמת

### Part 13
גמ׳ העובר אי בת כהן לישראל היא פסיל לה כנעוריה פרט למעוברת אי בת ישראל לכהן היא לא מאכיל לה ילוד מאכיל שאינו ילוד אינו מאכיל 

### Part 14
היבם אי בת כהן לישראל היא פסיל לה ושבה אל בית אביה פרט לשומרת יבם אי בת ישראל לכהן היא לא מאכיל לה קנין כספו אמר רחמנא והא קנין דאחיו הוא 

### Part 15
והאירוסין אי בת כהן לישראל היא פסיל לה

>Credit : William Davidson Edition
>License : CC-BY-NC