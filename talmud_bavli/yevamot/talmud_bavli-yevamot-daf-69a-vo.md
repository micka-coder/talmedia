
### Part 1
מי שיש לו אלמנות וגירושין בה יצאו גוי ועבד שאין לו אלמנות וגירושין 

### Part 2
אשכחן כהנת לויה וישראלית מנא לן כדאמר רבי אבא אמר רב בת ובת הכא נמי בת ובת 

### Part 3
כמאן כרבי עקיבא דדריש ווי אפילו תימא רבנן כולה ובת קרא יתירא הוא

### Part 4
ואימא מי שיש לו אלמנות וגירושין בה כי לית ליה זרע קאכלה כי אית ליה זרע לא אכלה מי שאין לו אלמנות וגירושין בה אף על גב דאית ליה זרע נמי תיכול 

### Part 5
אם כן רבויי לויה וישראלית למה לי

### Part 6
ולרבי עקיבא דאמר אין קדושין תופסין בחייבי לאוין ומאי כי תהיה לאיש זר כי תיבעל אלמנה וגרושה למה לי 

### Part 7
אלמנה להחמיר עליה וגרושה להקל עליה וצריכא דאי אשמעינן אלמנה אלמנה הוא דכי לית לה זרע אכלה משום דחזיא לכהונה אבל גרושה דלא חזיא לכהונה אימא אף על גב דלית לה זרע לא אכלה ואי אשמעינן גרושה גרושה הוא דכי אית לה זרע לא אכלה משום דלא חזיא לכהונה אבל אלמנה דחזיא לכהונה אימא אף על גב דאית לה זרע נמי תיכול צריכא

### Part 8
ואימא נבעלה לפסול לה אף מחזיר גרושתו לאיש זר אמר רחמנא מי שזר אצלה מעיקרא לאפוקי האי דלא זר אצלה מעיקרא הוא 

### Part 9
אי הכי חלל דלאו זר הוא מעיקרא לא לפסול אמר קרא לא יחלל זרעו בעמיו מקיש זרעו לו מה הוא פוסל אף זרעו נמי פוסל 

### Part 10
ואימא משעת הויה דומיא דכהן גדול באלמנה מה כהן גדול באלמנה בביאה אף האי נמי בביאה 

### Part 11
ואימא עד דאיכא הויה וביאה דומיא דכהן גדול באלמנה מה כהן גדול באלמנה בביאה לחודה אף האי נמי בביאה לחודה

### Part 12
ורבי יוסי אומר כל שזרעו פסול פוסל וכל שאין זרעו פסול אינו פוסל מאי איכא בין תנא קמא לרבי יוסי 

### Part 13
אמר רבי יוחנן מצרי שני ואדומי שני איכא בינייהו

### Part 14
ושניהם לא למדוה אלא מכהן גדול באלמנה תנא קמא סבר מה כהן גדול באלמנה שביאתו בעבירה ופוסל אף האי נמי פוסל 

### Part 15
ורבי יוסי סבר ככהן גדול מה כהן גדול שזרעו פסול ופוסל אף כל שזרעו פסול פוסל לאפוקי מצרי שני דאין זרעו פסול דכתיב בנים אשר יולדו להם דור שלישי יבא להם בקהל ה׳

### Part 16
רבן שמעון בן גמליאל אומר כל שאתה נושא בתו אתה נושא אלמנתו וכו׳ מאי איכא בין רבי יוסי לרבן שמעון בן גמליאל 

### Part 17
אמר עולא גר עמוני ומואבי איכא בינייהו ושניהם לא למדוה אלא מכהן גדול באלמנה רבי יוסי סבר מה כהן גדול באלמנה שזרעו פסול ופוסל אף כל שזרעו פסול פוסל 

### Part 18
רבן שמעון בן גמליאל סבר מה כהן גדול באלמנה שכל זרעו פסול ופוסל אף שכל זרעו פסול ופוסל לאפוקי עמוני ומואבי דאין כל זרעו פסול דאמר מר עמוני ולא עמונית מואבי ולא מואבית

### Part 19
מתני׳ האונס והמפתה והשוטה לא פוסלין ולא מאכילין ואם אינן ראויין לבא בישראל הרי אלו פוסלין כיצד (היה) ישראל שבא על בת כהן תאכל בתרומה

>Credit : William Davidson Edition
>License : CC-BY-NC