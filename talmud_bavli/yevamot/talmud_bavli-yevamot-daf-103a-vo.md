
### Part 1
בין עומד בין יושב בין מוטה והחולצת מן הסומא חליצתה כשרה אבל במנעל הנפרם שאין חופה את רוב הרגל בסנדל הנפחת שאינו מקבל את רוב הרגל ובסמיכת הידים ובאנפיליא של בגד וחולצת מן הקטן חליצתה פסולה 

### Part 2
קב הקיטע מני רבי מאיר היא דתנן הקיטע יוצא בקב שלו דברי רבי מאיר רבי יוסי אוסר 

### Part 3
באנפיליא של בגד אתאן לרבנן

### Part 4
אמר אביי מדסיפא רבנן רישא נמי רבנן ורישא במחופה עור 

### Part 5
אמר ליה רבא אבל אין מחופה עור מאי פסול אי הכי אדתני סיפא באנפיליא של בגד ליפלוג בדידה במה דברים אמורים במחופה עור אבל אין מחופה עור פסול 

### Part 6
אלא אמר רבא מדרישא רבי מאיר סיפא נמי רבי מאיר האי מגין והאי לא מגין

### Part 7
אמר אמימר האי מאן דחליץ צריך למדחסיה לכרעיה 

### Part 8
אמר ליה רב אשי לאמימר והתניא בין עומד בין יושב בין מוטה אימא ולעולם דדחיס לכרעיה 

### Part 9
ואמר אמימר האי מאן דמסגי על ליחתא דכרעיה לא חליץ אמר ליה רב אשי לאמימר והתניא סמוכות הרגלים לאו דחליץ בה איהו לא דיהיב ליה לאחר וחליץ 

### Part 10
אמר רב אשי למאי דקאמר אמימר לאו בר אובא חליץ ולאו בר קיפוף חליץ

### Part 11
מן הארכובה ולמטה כו׳ ורמינהי רגלים פרט לבעלי קבין 

### Part 12
שאני הכא דכתיב מעל רגלו אי הכי למעלה מן הארכובה נמי מעל ולא מעל דמעל

### Part 13
אמר רב פפא שמע מינה האי איסתוירא עד ארעא נחית דאי סלקא דעתך מיפסק פסיק הוה ליה איהו מעל ושוקא מעל דמעל אמר רב אשי אפילו תימא מיפסק פסיק כל דבהדי כרעא ככרעא דמי

### Part 14
מן הארכובה ולמעלה מתיב רב כהנא ובשליתה היוצאת מבין רגליה אמר אביי בשעה שכורעת לילד נועצת עקביה בירכותיה ויולדת 

### Part 15
תא שמע לא עשה רגליו ולא עשה שפמו לישנא מעליא תא שמע ויבא שאול להסך את רגליו לישנא מעליא 

### Part 16
תא שמע אך מסיך הוא רגליו בחדר המקרה לישנא מעליא בין רגליה כו׳ לישנא מעליא

### Part 17
אמר רבי יוחנן שבע בעילות בעל אותו רשע באותו היום שנאמר בין רגליה כרע נפל שכב בין רגליה כרע נפל באשר כרע שם נפל שדוד והא קא מתהניא מעבירה אמר רבי יוחנן משום רבי שמעון בן יוחי כל טובתן של רשעים

>Credit : William Davidson Edition
>License : CC-BY-NC