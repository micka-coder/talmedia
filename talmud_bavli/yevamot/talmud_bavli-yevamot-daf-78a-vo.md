
### Part 1
מצרי שני במאי יטהר דלמא דאי עבר ונסיב דאי לא כתיב קרא 

### Part 2
הרי ממזר דאי וכתביה קרא דאי לאיסורא כתב דאי להיתרא לא כתב 

### Part 3
הרי מחזיר גרושתו דאי להיתרא וכתביה התם משום עיקר איסורא הוא דכתביה

### Part 4
תנו רבנן אם נאמר בנים למה נאמר דורות ואם נאמר דורות למה נאמר בנים אם נאמר בנים ולא נאמר דורות הייתי אומר בן ראשון ושני אסור שלישי מותר לכך נאמר דורות 

### Part 5
ואם נאמר דורות ולא נאמר בנים הייתי אומר לאותן העומדים על הר סיני לכך נאמר בנים

### Part 6
להם מהם מנה להם הלך אחר פסולן 

### Part 7
ואיצטריך למיכתב להם ואיצטריך למיכתב אשר יולדו דאי כתב רחמנא אשר יולדו הוה אמינא מבניהם מנה כתב רחמנא להם ואי כתב רחמנא להם הוה אמינא מצרית מעוברת שנתגיירה היא ובנה חד כתב רחמנא אשר יולדו

### Part 8
ואיצטריך למיכתב להם הכא ואיצטריך למיכתב לו גבי ממזר 

### Part 9
דאי כתב רחמנא הכא משום דבא מטיפה פסולה אבל ממזר דבא מטיפה כשרה אימא לא 

### Part 10
ואי כתב רחמנא גבי ממזר משום דאין ראוי לבא בקהל לעולם אבל הכא אימא לא צריכא

### Part 11
אמר רבה בר בר חנה אמר רבי יוחנן מצרי שני שנשא מצרית ראשונה בנה שלישי הואי אלמא קסבר בתר דידיה שדינן ליה 

### Part 12
מתיב רב יוסף רבי טרפון אומר יכולין ממזרים ליטהר כיצד ממזר נשא שפחה הולד עבד שחררו נמצא בן חורין אלמא בתר דידה שדינן ליה שאני התם דאמר קרא האשה וילדיה תהיה לאדוניה 

### Part 13
מתיב רבא אמר רבי יהודה מנימין גר מצרי היה לי חבר מתלמידי רבי עקיבא ואמר אני מצרי ראשון ונשאתי מצרית ראשונה אשיא לבני מצרית שניה כדי שיהא בן בני ראוי לבא בקהל ואי סלקא דעתך בתריה דידיה שדינן ליה אפילו ראשונה נמי הא אמר ליה רבי יוחנן לתנא תני ראשונה

### Part 14
כי אתא רב דימי אמר רבי יוחנן מצרי שני שנשא מצרית ראשונה בנה שני הואי אלמא בתר אימיה שדינן ליה 

### Part 15
אמר ליה אביי אלא הא דאמר רבי יוחנן הפריש חטאת מעוברת וילדה רצה מתכפר בה רצה מתכפר בולדה 

### Part 16
אי אמרת בשלמא עובר לאו ירך אמו הוא הוה ליה כמפריש שתי חטאות לאחריות ואמר רב אושעיא הפריש שתי חטאות לאחריות מתכפר באחת מהן והשניה תרעה 

### Part 17
אלא אי אמרת עובר ירך אמו הוא הוה ליה ולד חטאת וולד חטאת למיתה אזיל 

### Part 18
אישתיק אמר ליה דלמא שאני התם דכתיב אשר יולדו הכתוב תלאו בלידה אמר ליה קרקפנא חזיתיה לרישך ביני עמודי כי אמר רבי יוחנן להא שמעתא

### Part 19
טעמא דכתיב אשר יולדו הא בעלמא בתר אבוה שדינן ליה אלא הא דאמר רבא גויה מעוברת שנתגיירה בנה אין צריך טבילה אמאי אין צריך טבילה 

### Part 20
וכי תימא משום דרבי יצחק דאמר רבי יצחק דבר תורה רובו ומקפיד עליו חוצץ רובו שאינו מקפיד עליו אינו חוצץ

>Credit : William Davidson Edition
>License : CC-BY-NC