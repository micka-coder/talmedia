
### Part 1
ונוהגין בשאר שני שבוע ואין להם פדיון מה שאין כן במעשר שמע מינה

### Part 2
תא שמע נשתיירו בו ציצין המעכבין את המילה הרי זה אינו אוכל לא בתרומה ולא בפסח ולא בקדשים ולא במעשר מאי לאו מעשר דגן לא מעשר בהמה 

### Part 3
מעשר בהמה היינו קדשים וליטעמיך מי לא תנן פסח וקתני קדשים 

### Part 4
בשלמא פסח וקדשים צריכי דאי תנא פסח משום דערלות בפסח כתיבא אבל קדשים אימא לא ואי תנא קדשים הוה אמינא מאי קדשים פסח אלא מעשר בהמה למה לי

### Part 5
אלא מעשר ראשון ורבי מאיר היא דאמר מעשר ראשון אסור לזרים

### Part 6
תא שמע מדתני רבי חייא בר רב מדפתי ערל אסור בשתי מעשרות מאי לאו אחד מעשר דגן ואחד מעשר בהמה הכא נמי מעשר ראשון ורבי מאיר

### Part 7
תא שמע אונן אסור במעשר ומותר בתרומה ובפרה טבול יום אסור בתרומה ומותר בפרה ובמעשר מחוסר כפורים אסור בפרה ומותר בתרומה ובמעשר ואם איתא ניתני ערל אסור בתרומה ומותר בפרה ובמעשר 

### Part 8
האי תנא דבי רבי עקיבא היא דמרבי ליה לערל כטמא דתניא רבי עקיבא אומר איש איש לרבות את הערל 

### Part 9
ומאן תנא דפליג עליה דרבי עקיבא תנא דרבי יוסף הבבלי היא דתניא שרפת אונן ומחוסר כפורים כשרה רבי יוסף הבבלי אומר אונן כשרה מחוסר כפורים פסולה

### Part 10
ואף רבי יצחק סבר ערל אסור במעשר דאמר רבי יצחק מנין לערל שאסור במעשר נאמר ממנו במעשר ונאמר ממנו בפסח מה ממנו האמור בפסח ערל אסור בו אף ממנו האמור במעשר ערל אסור בו

### Part 11
מופני דאי לא מופני איכא למיפרך מה לפסח שכן חייבין עליו משום פיגול ונותר וטמא לאיי אפנויי מופני 

### Part 12
מאי מופני אמר רבא אמר רבי יצחק תלתא ממנו כתיבי בפסח חד לגופיה וחד לגזירה שוה וחד 

### Part 13
למאן דאמר בא הכתוב ליתן לך עשה אחר לא תעשה איידי דכתיב נותר כתיב נמי ממנו ולמאן דאמר ליתן לו בקר שני לשריפתו איידי דכתיב עד בקר כתיב נמי ממנו

### Part 14
תלתא ממנו כתיבי במעשר חד לגופיה וחד לדרבי אבהו אמר רבי יוחנן וחד לדריש לקיש

### Part 15
דאמר ריש לקיש אמר רבי סמיא מנין למעשר שני שנטמא שמותר לסוכו שנאמר ולא נתתי ממנו למת למת הוא דלא נתתי הא לחי דומיא דמת נתתי איזה דבר ששוה בחיים ובמתים הוי אומר זו סיכה

### Part 16
מתקיף לה מר זוטרא ואימא ליקח לו ארון ותכריכים אמר רב הונא בריה דרב יהושע ממנו מגופו רב אשי אמר לא נתתי דומיא דלא אכלתי מה להלן מגופו אף כאן מגופו

### Part 17
ואכתי מופנה מצד אחד הוא הניחא למאן דאמר למדין ואין משיבין אלא למאן דאמר למדין ומשיבין מאי איכא למימר 

### Part 18
הך דרבי אבהו מדרב נחמן אמר רבה בר אבוה נפקא דאמר רב נחמן אמר רבה בר אבוה מאי דכתיב ואני הנה נתתי לך את משמרת תרומתי בשתי תרומות הכתוב מדבר אחת תרומה טהורה ואחת תרומה טמאה ואמר רחמנא לך שלך תהא להסקה תחת תבשילך

### Part 19
וכל הטמאים כו׳ מנא הני מילי אמר רבי יוחנן משום רבי ישמעאל אמר קרא איש איש מזרע אהרן והוא צרוע או זב וגו׳ אי זהו דבר ששוה

>Credit : William Davidson Edition
>License : CC-BY-NC