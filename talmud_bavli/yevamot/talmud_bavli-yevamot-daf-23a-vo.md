
### Part 1
ואימא פרט לחייבי לאוין אמר רב פפא חייבי לאוין תפשי בהו קדושין

### Part 2
דכתיב כי תהיין לאיש שתי נשים האחת אהובה והאחת שנואה וכי יש אהובה לפני המקום ויש שנואה לפני המקום אלא אהובה אהובה בנישואיה שנואה שנואה בנישואיה ואמר רחמנא כי תהיין 

### Part 3
ואימא פרט לחייבי כריתות אמר רבא אמר קרא ערות אחותך בת אביך או בת אמך מולדת בית או מולדת חוץ בין שאומרים לו לאביך קיים בין שאומרים לו לאביך הוצא ואמר רחמנא אחותך היא 

### Part 4
אימא בין שאומר לו אביך קיים בין שאומר לו אביך הוצא ואמר רחמנא אחותך היא לרבות אחותו משפחה וגויה אמר קרא בת אשת אביך מי שיש לו אישות לאביך בה פרט לאחותו משפחה וגויה

### Part 5
ומה ראית מסתברא חייבי כריתות הוה ליה לרבות שכן תפסי בהן קדושין לעלמא 

### Part 6
אדרבה שפחה וגויה הוה ליה לרבות דאי מגיירה לדידיה נמי תפסי בה קדושין לכי מגיירה גופא אחרינא היא 

### Part 7
ורבנן למעוטי שפחה וגויה מנא להו נפקא להו מהאשה וילדיה תהיה לאדוניה

### Part 8
ורבי יוסי ברבי יהודה חד בשפחה וחד בגויה וצריכי דאי אשמעינן שפחה משום דאין לה חייס אבל גויה דאית לה חייס אימא לא

### Part 9
ואי אשמעינן גויה משום דלא שייכא במצות אבל שפחה דשייכא במצות אימא לא צריכא

### Part 10
ורבנן אשכחן שפחה גויה מנא להו וכי תימא נילף משפחה הנהו מצרך צריכי

### Part 11
אמר רבי יוחנן משום רבי שמעון בן יוחי אמר קרא כי יסיר את בנך מאחרי בנך מישראלית קרוי בנך ואין בנך הבא מן הגויה קרוי בנך אלא בנה

### Part 12
אמר רבינא שמע מינה בן בתך הבא מן הגוי קרוי בנך לימא קסבר רבינא גוי ועבד הבא על בת ישראל הולד כשר נהי דממזר לא הוי כשר נמי לא הוי ישראל פסול מיקרי 

### Part 13
האי בשבעה אומות כתיב כי יסיר לרבות כל המסירים

### Part 14
הניחא לרבי שמעון דדריש טעמא דקרא אלא לרבנן מנא להו מאן תנא דפליג עליה דרבי יוסי ברבי יהודה רבי שמעון היא

>Credit : William Davidson Edition
>License : CC-BY-NC