
### Part 1
מבית אחד יבומי חדא ואיפטור אידך לא דדלמא אין זיקה ככנוסה והוו להו שתי יבמות הבאות משני בתים אלמא מספקא ליה 

### Part 2
וכי תימא מדאורייתא הכי נמי דמייבמא חדא ומפטרא חדא ומדרבנן הוא דאסור גזירה משום שמא יאמרו שתי יבמות הבאות משני בתים חדא מייבמא ואידך מיפטרא בולא כלום

### Part 3
והא טעמא דרבי שמעון משום מאמר ולאו מאמר הוא דתניא אמר להם רבי שמעון לחכמים אם מאמרו של שני מאמר אשת שני הוא בועל 

### Part 4
ואם מאמרו של שני אינו מאמר אשת ראשון הוא בועל

### Part 5
אמר ליה אביי ולא שני לך בין זיקת יבם אחד לזיקת שני יבמים דלמא כי אמר רבי שמעון זיקה ככנוסה דמיא ביבם אחד אבל בשני יבמין לא 

### Part 6
ומי שני ליה לרבי שמעון והתניא כלל אמר רבי שמעון כל שהלידה קודמת לנשואין לא חולצת ולא מתייבמת נשואין קודם ללידה או חולצת או מתייבמת

### Part 7
מאי לאו ביבם אחד וקתני לא חולצת ולא מתייבמת לא בשני יבמים 

### Part 8
אבל ביבם אחד מאי הכי נמי או חולצת או מתייבמת אי הכי אדתני נשואין קודמין ללידה או חולצת או מתייבמת ליפלוג וליתני בדידה במה דברים אמורים בשני יבמים אבל ביבם אחד או חולצת או מתייבמת 

### Part 9
כולה בשני יבמין קמיירי ואלא מאי כללא 

### Part 10
ועוד מתיב רב אושעיא שלשה אחין שנים מהן נשואין שתי אחיות או אשה ובתה או אשה ובת בתה או אשה ובת בנה הרי אלו חולצות ולא מתייבמות ורבי שמעון פוטר 

### Part 11
ואי סלקא דעתך קסבר רבי שמעון זיקה ככנוסה דמיא לייבם לקמייתא ותיפטר אידך 

### Part 12
אמר רב עמרם מאי פוטר נמי פוטר בשניה והתניא רבי שמעון פוטר בשתיהן 

### Part 13
אמר רבא שניה שבזוג זה והשניה שבזוג זה 

### Part 14
קא טעי רבא בארבעה זוגי חדא דאו או קתני ועוד רבי שמעון פוטר בארבעתן מיבעי ליה

### Part 15
ועוד תניא רבי שמעון פוטר בשתיהן מן החליצה ומן הייבום שנאמר ואשה אל אחותה לא תקח לצרור בשעה שנעשו צרות זו לזו לא יהא לך ליקוחין אפילו באחת מהן 

### Part 16
אלא אמר רב אשי אי דנפול בזה אחר זה הכי נמי הכא במאי עסקינן דנפול בבת אחת ורבי שמעון סבר לה כרבי יוסי הגלילי דאמר אפשר לצמצם

### Part 17
רב פפא אמר בייבם ואחר כך נולד פליג רבי שמעון בנולד ואחר כך ייבם לא פליג 

### Part 18
ותרווייהו לרבנן איצטריך ולא זו אף זו קתני

### Part 19
תניא כוותיה דרב פפא ותיובתא דרבי אושעיא שני אחים בעולם אחד ומת אחד מהם בלא ולד ועמד השני הזה לעשות מאמר ביבמתו ולא הספיק לעשות בה מאמר עד שנולד לו אח ומת הראשונה יוצאה משום אשת אחיו שלא היה בעולמו ושניה או חולצת או מתייבמת 

### Part 20
עשה בה מאמר ואחר כך נולד אח או שנולד לו אח ואחר כך עשה בה מאמר ומת הראשונה יוצאה משום אשת אחיו שלא היה בעולמו ושניה חולצת ולא מתייבמת

>Credit : William Davidson Edition
>License : CC-BY-NC