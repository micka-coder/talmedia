
### Part 1
באורתא אמר רבא הכי ובצפרא הדר ביה אמר ליה שריתו יהא רעוא דתשתרו אף תרבא

### Part 2
הכא גבי מעוברת חבירו ומינקת חבירו הנשואה לכהן מאי מי עבוד רבנן תקנתא לכהן או לא 

### Part 3
אמר ליה הכי השתא בשלמא התם כיון דאיכא רבנן דפליגי עליה דרבן שמעון בן גמליאל דאמרי אף על גב דלא שהא ולד מעליא הוי גבי אשת כהן כיון דלא אפשר עבדינן כרבנן 

### Part 4
אבל הכא כמאן נעביד אי כרבי מאיר הא אמר יוציא ולא יחזיר עולמית ואי כרבנן האמרי בגט

### Part 5
איתמר קדשה בתוך שלשה וברח פליגי בה רב אחא ורפרם חד אמר משמתינן ליה וחד אמר עירוקיה מסתייה הוה עובדא ואמר להו רפרם עירוקיה מסתייה

### Part 6
ספק בן תשע וכו׳ אמר ליה רבא לרב נחמן לימא הלך אחר רוב נשים ורוב נשים לתשעה ילדן 

### Part 7
אמר ליה נשי דידן לשבעה ילדן אמר ליה נשי דידכו הוו רובא דעלמא 

### Part 8
אמר ליה הכי קאמינא רוב נשים ילדן לתשעה ומיעוט לשבעה וכל היולדת לתשעה עוברה ניכר לשליש ימיה וזו הואיל ולא הוכר עוברה לשליש ימיה איתרע ליה רובא 

### Part 9
אי כל היולדת לתשעה עוברה ניכר לשליש ימיה הא מדלא הוכר לשליש ימיה עוברה ודאי בר שבעה לבתראה הוא אלא אימא רוב היולדת לתשעה עוברה ניכר לשליש ימיה והאי מדלא הוכר לשליש ימיה איתרע ליה רובא

### Part 10
תנו רבנן ראשון ראוי להיות כהן גדול ושני ממזר מספק רבי אליעזר בן יעקב אומר אין ממזר מספק 

### Part 11
מאי קאמר אמר אביי הכי קאמר ראשון ראוי להיות כהן גדול ושני ספק ממזר ואסור בממזרת רבי אליעזר אומר אינו ספק ממזר אלא ודאי ממזר ומותר בממזרת 

### Part 12
רבא אמר הכי קאמר ראשון ראוי להיות כהן גדול ושני ממזר ודאי מספק ומותר בממזרת ורבי אליעזר בן יעקב אומר אין ודאי ממזר מספק אלא ספק ממזר ואסור בממזרת

### Part 13
וקמיפלגי בדרבי אלעזר דתנן רבי אלעזר אומר ודאן בודאן מותר ודאן בספקן וספקן בודאן וספקן בספקן אסור 

### Part 14
ואלו הן ספקן שתוקי ואסופי וכותי 

### Part 15
ואמר רב יהודה אמר רב הלכה כרבי אלעזר כי אמריתה קמיה דשמואל אמר לי הלל שנה עשרה יוחסין עלו מבבל כהני לויי וישראלי חללי גירי חרורי ממזרי נתיני שתוקי ואסופי וכולן מותרין לבא זה בזה

### Part 16
ואת אמרת הלכה כרבי אלעזר

### Part 17
אביי סבר לה כשמואל דאמר הלכה כהלל ומוקי לה רבי אליעזר בן יעקב אליבא דהלכתא כי היכי דלא תקשי הלכתא אהלכתא 

### Part 18
רבא סבר לה כרב דאמר הלכה כרבי אלעזר ומוקי לה לדרבי אליעזר בן יעקב אליבא דהלכתא כי היכי דלא תקשי

>Credit : William Davidson Edition
>License : CC-BY-NC