
### Part 1
לימא תיהוי תיובתא דרב המנונא דאמר שומרת יבם שזינתה פסולה ליבמה לא הוא הדין אפילו לאחר נמי ואיידי דתנא רישא בדידיה תנא נמי סיפא בדידיה

### Part 2
וכן איילונית שחלצו לה אחין כו׳ טעמא דבעלוה הא לא בעלוה לא כמאן דלא כרבי יהודה דאי רבי יהודה האמר איילונית זונה היא

### Part 3
מתני׳ סריס חמה כהן שנשא בת ישראל מאכילה בתרומה רבי יוסי ורבי שמעון אומרים אנדרוגינוס כהן שנשא בת ישראל מאכילה בתרומה 

### Part 4
רבי יהודה אומר טומטום שנקרע ונמצא זכר לא יחלוץ מפני שהוא כסריס אנדרוגינוס נושא אבל לא נישא רבי אליעזר אומר אנדרוגינוס חייבין עליו סקילה כזכר

### Part 5
גמ׳ פשיטא מהו דתימא מוליד מאכיל שאינו מוליד אינו מאכיל קא משמע לן

### Part 6
רבי יוסי ורבי שמעון אומרים אנדרוגינוס אמר ריש לקיש מאכילה בתרומה ואין מאכילה בחזה ושוק רבי יוחנן אומר אף מאכילה בחזה ושוק ולריש לקיש מאי שנא חזה ושוק דאורייתא תרומה נמי דאורייתא 

### Part 7
הכא במאי עסקינן בתרומה בזמן הזה דרבנן אבל בזמן שבית המקדש קיים מאי לא אדתני אין מאכילה בחזה ושוק ליפלוג וליתני בדידה במה דברים אמורים בתרומה דרבנן אבל בתרומה דאורייתא לא 

### Part 8
הכי נמי קאמר כשהוא מאכילה מאכילה בתרומה בזמן הזה דרבנן ואין מאכילה בזמן חזה ושוק ואפילו בתרומה דרבנן דלמא אתי לאוכלה בתרומה דאורייתא 

### Part 9
ורבי יוחנן אמר אף מאכילה בחזה ושוק אמר ליה רבי יוחנן לריש לקיש מי סברת תרומה בזמן הזה דרבנן אמר ליה אין שאני שונה עיגול בעגולים עולה 

### Part 10
אמר ליה והלא אני שונה חתיכה בחתיכות עולה מי סברת כל שדרכו לימנות שנינו את שדרכו לימנות שנינו 

### Part 11
מאי היא דתנן מי שהיו לו חבילי תלתן של כלאי הכרם ידלקו נתערבו באחרות

>Credit : William Davidson Edition
>License : CC-BY-NC