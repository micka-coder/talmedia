
### Part 1
הוה אמינא מחיים אבל לאחר מיתה פקעה לה זיקה קא משמע לן דזיקה בכדי לא פקעה לימא מסייע ליה יבמתו שמתה מותר באחותה באחותה אין באמה לא 

### Part 2
הוא הדין דאפילו באמה ואיידי דתנא רישא אשתו שמתה מותר באחותה דוקא באחותה אבל באמה לא דהויא לה איסורא דאורייתא תנא נמי סיפא מותר באחותה 

### Part 3
מתיב רב הונא בר חייא עשה בה מאמר ומת שניה חולצת ולא מתייבמת טעמא דעבד בה מאמר הא לא עבד בה מאמר שניה נמי יבומי מייבמה ואי אמרת יש זיקה הויא לה צרת אשת אחיו שלא היה בעולמו בזיקה

### Part 4
אמר רבה הוא הדין דאף על גב דלא עבד בה מאמר שניה מחלץ חלצה יבומי לא מייבמה

### Part 5
והא דקתני מאמר לאפוקי מבית שמאי דאמרי מאמר קונה קנין גמור קא משמע לן

### Part 6
איתיביה אביי שני אחין בעולם אחד ומת אחד מהן בלא ולד ועמד השני הזה לעשות מאמר ביבמתו ולא הספיק לעשות בה מאמר עד שנולד לו אח ומת הראשונה יוצאה משום אשת אחיו שלא היה בעולמו ושניה או חולצת או מתייבמת ואי אמרת יש זיקה הויא לה צרת אשת אחיו שלא היה בעולמו בזיקה 

### Part 7
הא מני רבי מאיר היא דאמר אין זיקה ומי סבירא ליה לרבי מאיר אין זיקה והתנן ארבעה אחים שנים מהן נשואים שתי אחיות ומתו הנשואין האחיות הרי אלו חולצות ולא מתייבמות

### Part 8
ואי סלקא דעתך סבר רבי מאיר אין זיקה הני מתרי בתי קאתיין האי לייבם חדא והאי לייבם חדא 

### Part 9
לעולם אין זיקה משום דקסבר אסור לבטל מצות יבמין דדלמא אדמייבם חד מיית אידך וקא בטלת מצות יבמין 

### Part 10
ואי אין זיקה תיבטל דהא רבן גמליאל אמר אין זיקה ומותר לבטל מצות יבמין

### Part 11
דתנן רבן גמליאל אומר אם מאנה מאנה ואם לא מאנה תמתין עד שתגדיל ותצא הלזו משום אחות אשה 

### Part 12
אמר ליה דרבן גמליאל אדרבי מאיר קרמית לא הכי קאמרינן רבי מאיר חייש אפילו לספיקא רבן גמליאל אפילו לודאי לא חייש דלמא מאן דלא חייש אפילו לודאי לא חייש ומאן דחייש אפילו לספיקא חייש 

### Part 13
אמר ליה אביי לרב יוסף הא דרב יהודה דשמואל היא דתנן

>Credit : William Davidson Edition
>License : CC-BY-NC