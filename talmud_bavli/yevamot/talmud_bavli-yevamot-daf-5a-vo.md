
### Part 1
תינח לתנא דבי רבי ישמעאל לרבנן מנא להו 

### Part 2
נפקא להו מראשו דתניא ראשו מה תלמוד לומר לפי שנאמר לא תקיפו (את) פאת ראשכם שומע אני אף מצורע כן 

### Part 3
תלמוד לומר ראשו וקא סבר האי תנא הקפת כל הראש שמה הקפה 

### Part 4
איכא למיפרך מה ללאו דהקפה שכן לאו שאין שוה בכל 

### Part 5
אלא אתיא מזקנו דתניא זקנו מה תלמוד לומר לפי שנאמר ופאת זקנם לא יגלחו שומע אני אף כהן מצורע כן תלמוד לומר זקנו 

### Part 6
ואם אינו ענין ללאו שאין שוה בכל תנהו ענין ללאו השוה בכל

### Part 7
ואכתי איצטריך סלקא דעתך אמינא שאני כהנים הואיל וריבה בהן הכתוב מצות יתירות אפילו לאו שאין שוה בכל לא דחי קא משמע לן דדחי 

### Part 8
אלא אתיא מראשו דהך תנא דתניא ראשו מה תלמוד לומר לפי שנאמר תער לא יעבור על ראשו שומע אני אף מצורע ונזיר כן תלמוד לומר ראשו

### Part 9
איכא למיפרך מה לנזיר מצורע שכן ישנו בשאלה דאי לא תימא הכי הא דקיימא לן דאין עשה דוחה לא תעשה ועשה 

### Part 10
ליגמר מנזיר אלא מנזיר מאי טעמא לא גמרינן דאיכא למיפרך שכן ישנו בשאלה הכי נמי איכא למיפרך שכן ישנו בשאלה

### Part 11
אלא לעולם

>Credit : William Davidson Edition
>License : CC-BY-NC