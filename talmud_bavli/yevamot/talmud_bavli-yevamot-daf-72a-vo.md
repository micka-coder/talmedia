
### Part 1
ואיבעית אימא משום דלא נשיב להו רוח צפונית דתניא כל אותן ארבעים שנה שהיו ישראל במדבר לא נשבה להם רוח צפונית

### Part 2
מאי טעמא איבעית אימא משום דנזופים הוו ואי בעית אימא דלא נבדור ענני כבוד 

### Part 3
אמר רב פפא הלכך יומא דעיבא ויומא דשותא לא מהלינן ביה ולא מסוכרינן ביה והאידנא דדשו בה רבים שומר פתאים ה׳

### Part 4
תנו רבנן כל אותן ארבעים שנה שהיו ישראל במדבר לא היה יום שלא נשבה בו רוח צפונית בחצי הלילה שנאמר ויהי בחצי הלילה וה׳ הכה כל בכור וגו׳ מאי תלמודא הא קא משמע לן דעת רצון מילתא היא

### Part 5
אמר רב הונא דבר תורה משוך אוכל בתרומה ומדבריהם גזרו עליו מפני שנראה כערל

### Part 6
מיתיבי משוך צריך שימול מדרבנן ודקארי לה מאי קארי לה הא צריך קתני 

### Part 7
קטעי בסיפא רבי יהודה אומר לא ימול מפני שסכנה היא לו אמרו לו והלא הרבה מלו בימי בן כוזיבא והולידו בנים ובנות שנאמר המול ימול אפילו מאה פעמים ואומר את בריתי הפר לרבות את המשוך 

### Part 8
מאי ואומר וכי תימא האי המול ימול לרבות ציצין המעכבים את המילה תא שמע את בריתי הפר לרבות את המשוך 

### Part 9
הוא סבר מדקא נסיב לה תלמודא קרא דאורייתא היא ולא היא מדרבנן וקרא אסמכתא בעלמא

### Part 10
מיתיבי טומטום אין אוכל בתרומה נשיו ועבדיו אוכלין משוך ונולד כשהוא מהול הרי אלו אוכלים אנדרוגינוס אוכל בתרומה ואין אוכל בקדשים טומטום אינו אוכל לא בתרומה ולא בקדשים 

### Part 11
קתני מיהת משוך ונולד כשהוא מהול הרי אלו אוכלין תיובתא דרב הונא תיובתא

### Part 12
אמר מר טומטום אינו אוכל בתרומה נשיו ועבדיו אוכלים נשיו לטומטום מנא ליה אילימא דקדיש דתניא טומטום שקידש קדושיו קדושין נתקדש קדושיו קדושין 

### Part 13
אימר דאמר לחומרא לקולא מי אמרינן ספק אשה הוא ואין אשה מקדשת אשה 

### Part 14
אמר אביי כשביציו ניכרות מבחוץ

### Part 15
רבא אמר מאי נשיו אמו אמו פשיטא מהו דתימא מוליד מאכיל שאין מוליד אינו מאכיל קא משמע לן

### Part 16
תא שמע טומטום אינו אוכל לא בתרומה ולא בקדשים בשלמא לאביי תנא רישא ערל ודאי וקתני סיפא ספק ערל 

### Part 17
אלא לרבא טומטום דסיפא למה לי מאי טומטום ערל

### Part 18
השתא ספק ערל לא אכיל ודאי ערל אכיל מה טעם קאמר מה טעם טומטום אינו אוכל בתרומה מפני שספק ערל הוא וערל אינו אוכל לא בתרומה ולא בקדשים

### Part 19
לימא כתנאי משוך (ונולד כשהוא מהול) וגר שנתגייר כשהוא מהול וקטן שעבר זמנו ושאר כל הנימולים לאיתויי מי שיש לו שתי ערלות אינן נימולין אלא ביום רבי אלעזר בר שמעון אומר בזמנו

>Credit : William Davidson Edition
>License : CC-BY-NC