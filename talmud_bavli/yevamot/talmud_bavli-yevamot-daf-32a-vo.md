
### Part 1
ומקצתו חלוץ 

### Part 2
ויאמרו אי דמייבם והדר חליץ הכי נמי 

### Part 3
אלא גזירה דילמא חליץ ברישא והדר מייבם וקם ליה באשר לא יבנה ורחמנא אמר כיון שלא בנה שוב לא יבנה 

### Part 4
אמר רבא נתן גט למאמרו הותרה צרתה אבל היא אסורה דמחלפה בבעלת גט

### Part 5
איכא דאמרי אמר רבא נתן גט למאמרו הותרה אפילו היא מאי טעמא מאי דעבד בה שקליה

### Part 6
מתני׳ שני אחין נשואין שתי אחיות ומת אחד מהן ואחר כך מתה אשתו של שני הרי זו אסורה עליו עולמית הואיל ונאסרה עליו שעה אחת

### Part 7
גמ׳ פשיטא השתא ומה התם דלא מידחיא מהאי ביתא לגמרי אמרת לא הכא דקא מידחיא מהאי ביתא לגמרי לא כל שכן תנא הא תנא ברישא והך חזיא להיתירא ושריא והדר חזיא לאיסורא ואיידי דחביבה ליה אקדמה ומשנה לא זזה ממקומה

### Part 8
תנו רבנן בא עליה חייב עליה משום אשת אח ומשום אחות אשה דברי רבי יוסי רבי שמעון אומר אינו חייב אלא משום אשת אח בלבד והא תניא רבי שמעון אומר אינו חייב אלא משום אחות אשה בלבד 

### Part 9
לא קשיא כאן שנשא חי ואחר כך נשא מת כאן שנשא מת ואחר כך נשא חי 

### Part 10
ורבי שמעון היכא דנשא מת ואחר כך נשא חי כיון דאיסור אחות אשה לא חייל תתייבם יבומי

### Part 11
אמר רב אשי איסור אחות אשה מיתלא תלי וקאי אי פקע איסור אשת אח אתי איסור אחות אשה וחייל והילכך לא פקע 

### Part 12
וסבר רבי יוסי איסור חל על איסור והא תניא עבר עבירה שיש בה שתי מיתות נידון בחמורה רבי יוסי אומר נידון בזיקה הראשונה הבאה עליו

### Part 13
ותניא כיצד אמר רבי יוסי נידון בזיקה הראשונה הבאה עליו חמותו ונעשית אשת איש נידון בחמותו אשת איש ונעשית חמותו נידון באשת איש

>Credit : William Davidson Edition
>License : CC-BY-NC