
### Part 1
והא אמר רבי שמעון שתי אחיות לא חולצות ולא מתייבמות

### Part 2
גזירה משום איסור מצוה דעלמא 

### Part 3
הא תינח איהי אחותה מאי איכא למימר גזירה אחותה משום לתא דידה

### Part 4
והא גבי ערוה לא גזרינן שאני ערוה דמגמר גמירי לה אינשי וקלא אית לה

### Part 5
מתני׳ שלשה אחין שנים נשואים שתי אחיות ואחד מופנה מת אחד מבעלי אחיות ועשה בה מופנה מאמר ואחר כך מת אחיו השני 

### Part 6
בית שמאי אומרים אשתו עמו והלזו תצא משום אחות אשה ובית הלל אומרים מוציא את אשתו בגט ובחליצה ואשת אחיו בחליצה זו היא שאמרו אוי לו על אשתו ואוי לו על אשת אחיו

### Part 7
גמ׳ זו היא למעוטי מאי למעוטי הך דרבי יהושע דלא עבדינן כוותיה אלא אי כרבן גמליאל אי כרבי אלעזר

### Part 8
אמר רבי אלעזר לא תימא מאמר לבית שמאי קונה קנין גמור דאי בעי לאפוקי סגי לה בגיטא אלא מאמר לבית שמאי אינו קונה אלא לדחות בצרה בלבד

### Part 9
אמר רבי אבין אף אנן נמי תנינא בית שמאי אומרים יקיימו יקיימו אין לכתחלה לא

>Credit : William Davidson Edition
>License : CC-BY-NC