
### Part 1
כולהו נמי מדרשא אתו נהי דלענין ייבום אתיין מדרשא עיקר איסורייהו בהדיא כתיב בהו בתו עיקר איסורא מדרשא 

### Part 2
דאמר רבא אמר לי רב יצחק בר אבדימי אתיא הנה הנה 

### Part 3
אתיא זמה זמה

### Part 4
השתא דאמרת כל מלתא דאתיא מדרשא חביבא ליה ליתני לאחות אשה לבסוף איידי דאיירי באיסור אחוותא תנא אחות אשתו 

### Part 5
וליתנייא להאי בבא לבסוף אלא תנא קורבי קורבי נקט תנא בתו ובת בתו ובת בנו דקרובי עצמו 

### Part 6
ואיידי דתנא שלשה דורות למטה דידיה תנא נמי שלשה דורות למטה דידה ואיידי דתנא שלשה דורות למטה דידה תנא שלשה דורות למעלה דידה

### Part 7
ותנא אחותו ואחות אמו דקרובי עצמו ואיידי דאיירי באיסור אחוה תנא אחות אשתו ובדין הוא דליקדמה לכלתו מקמי אשת אחיו שלא היה בעולמו דלא משום קורבא הוא דאסירא אלא איידי דאיירי באיסור אחוה תנא אשת אחיו שלא היה בעולמו והדר תנא כלתו

### Part 8
ומאי איריא דתנא פוטרות ליתני אוסרות אי תנא אוסרות הוה אמינא אסור לייבם אבל מיחלץ חלצה קא משמע לן 

### Part 9
וליתני אסורה לחלוץ מאי קעביד אלמה לא אם אתה אומר חולצת מתייבמת 

### Part 10
כיון דבמקום מצוה הוא דאסירה צרה ושלא במקום מצוה שריא משום הכי תני פוטרות

### Part 11
ומאי איריא דתני מן החליצה ומן הייבום ליתני מן הייבום לחודיה אי תנא מן הייבום הוה אמינא מיחלץ חלצה יבומי לא מייבמה קא משמע לן כל העולה לייבום עולה לחליצה וכל שאינו עולה לייבום אינו עולה לחליצה 

### Part 12
וליתני מן הייבום ומן החליצה אי נמי מן החליצה לחודה אבא שאול היא דאמר מצות חליצה קודמת למצות ייבום

### Part 13
מנינא דרישא למעוטי מאי ומנינא דסיפא למעוטי מאי

>Credit : William Davidson Edition
>License : CC-BY-NC