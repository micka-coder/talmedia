
### Part 1
והכתיב בכל קדש לא תגע לרבות התרומה אלא קרא מילי מילי קא חשיב

### Part 2
ותלתא קראי בתרומה למה לי צריכי דאי מעד אשר יטהר לא הוה ידענא במאי כתב רחמנא ובא השמש וטהר

### Part 3
ואי כתב רחמנא ובא השמש הני מילי דלאו בר כפרה אבל דבר כפרה אימא עד דמייתי כפרה כתב רחמנא עד מלאת

### Part 4
ואי כתב רחמנא עד מלאת הוה אמינא אפילו בלא טבילה כתב רחמנא עד אשר יטהר

### Part 5
ולהך תנא דפליג עליה דתנא דבי רבי ישמעאל דאמר בזב בעל שלש ראיות ובמצורע מוחלט הכתוב מדבר והאי עד אשר יטהר עד דמייתי כפרה תרי קראי בקדשים למה לי 

### Part 6
צריכי דאי כתב רחמנא ביולדת משום דמרובה טומאתה אבל בזב אימא לא ואי כתב רחמנא בזב דלא הותר מכללו אבל יולדת אימא לא צריכא

### Part 7
במים יובא וטמא עד הערב למה לי אמר רבי זירא לנגיעה 

### Part 8
דתניא וטמא יכול לכל תלמוד לומר וטהר אי וטהר יכול לכל תלמוד לומר וטמא הא כיצד כאן למעשר כאן לתרומה

### Part 9
ואיפוך אנא מסתברא כי היכי דחמירא אכילה דתרומה מאכילה דמעשר הכי נמי חמירא נגיעה דתרומה מנגיעה דמעשר

### Part 10
ואיבעית אימא נגיעה דתרומה מהכא נפקא בכל קדש לא תגע אזהרה לאוכל או אינו אלא לנוגע

### Part 11
תלמוד לומר בכל קדש לא תגע ואל המקדש לא תבא מקיש קדש למקדש מה מקדש דבר שיש בו נטילת נשמה אף קדש דבר שיש בו נטילת נשמה ובנגיעה נטילת נשמה ליכא

### Part 12
והאי דאפקיה בלשון נגיעה הכי קאמר נגיעה כאכילה

### Part 13
פצוע דכא וכו׳ מאן תנא משתמרת לביאה פסולה דאורייתא אכלה אמר רבי אלעזר במחלוקת שנויה ורבי אלעזר ורבי שמעון היא

### Part 14
רבי יוחנן אמר אפילו תימא רבי מאיר שאני הכא שכבר אכלה

### Part 15
ורבי אלעזר שכבר אכלה לא אמרינן דאי לא תימא הכי בת ישראל שנשאת לכהן ומת בעלה תאכל שכבר אכלה 

### Part 16
ורבי יוחנן התם פקע קנייניה הכא לא פקע קנייניה

### Part 17
איזהו פצוע תנו רבנן איזהו פצוע דכא כל שנפצעו ביצים שלו ואפילו אחת מהן ואפילו ניקבו ואפילו נמוקו ואפילו חסרו אמר רבי ישמעאל בנו של רבי יוחנן בן ברוקה שמעתי מפי חכמים בכרם ביבנה כל שאין לו אלא ביצה אחת אינו אלא סריס חמה וכשר 

### Part 18
סריס חמה סלקא דעתך אלא הרי הוא כסריס חמה וכשר 

### Part 19
וניקב לא מוליד והא ההוא גברא דסליק לדיקלא

>Credit : William Davidson Edition
>License : CC-BY-NC