
### Part 1
מנעלים הפוכים תחת המטה אמר רבי הואיל ומכוער הדבר תצא מנעלים הפוכים ליחזי דמאן נינהו אלא מקום מנעלים הפוכים (תחת המטה אמר רבי הואיל ומכוער הדבר תצא) 

### Part 2
והלכתא כוותיה דרב והלכתא כוותיה דרבי קשיא הלכתא אהלכתא לא קשיא הא בקלא דפסיק הא בקלא דלא פסיק קלא דלא פסיק וליכא עדים כרבי קלא דפסיק ואיכא עדים כרב 

### Part 3
וקלא דלא פסיק עד כמה אמר אביי אמרה לי אם דומי דמתא יומא ופלגא ולא אמרן אלא דלא פסק ביני וביני אבל פסק ביני וביני הא פסק ולא אמרן אלא דלא פסק מחמת יראה אבל פסק מחמת יראה מחמת יראה הוא ולא אמרן אלא דליכא אויבים אבל איכא אויבים אויבים הוא דאפקו ליה לקלא

### Part 4
תנן התם המוציא את אשתו משום שם רע לא יחזיר משום נדר לא יחזיר שלח ליה רבה בר הונא לרבה בר רב נחמן ילמדנו רבינו כנס מהו שיוציא

### Part 5
אמר ליה תנינא הנטען על אשת איש והוציאה מתחת ידו אף על פי שכנס יוציא אמר ליה מי דמי התם הוציאוה והכא הוציאה ורבה בר רב נחמן מתניתין נמי הוציאה תנן

### Part 6
ואכתי מי דמי הכא בעל והתם בועל אמר ליה שפיר דמי אהדדי הכא אמור רבנן לא יכנוס ואם כנס יוציא הכי נמי אמרי רבנן לא יחזיר ואם כנס יוציא

### Part 7
ולא היא התם אלומי אלמיה לקלא הכא אמרינן קם ביה בקלא וליתיה

### Part 8
מתני׳ המביא גט ממדינת הים ואמר בפני נכתב ובפני נחתם לא ישא את אשתו מת הרגתיו הרגנוהו לא ישא את אשתו רבי יהודה אומר הרגתיו לא תנשא אשתו הרגנוהו תנשא אשתו

### Part 9
גמ׳ טעמא דממדינת הים דעליה קסמכינן אבל מארץ ישראל דלאו עליה קסמכינן ישא את אשתו

### Part 10
והא מת דלאו עליה קסמכינן דאמר מר אשה דייקא ומינסבא וקתני לא ישא את אשתו 

### Part 11
התם ליכא כתבא הכא איכא כתבא דתנן מה בין גט למיתה שהכתב מוכיח

### Part 12
מת הרגתיו הרגנוהו לא ישא את אשתו הוא ניהו דלא ישא את אשתו הא לאחר תנשא 

### Part 13
והאמר רב יוסף פלוני רבעני לאונסי הוא ואחר מצטרפין להרגו לרצוני רשע הוא והתורה אמרה אל תשת ידך עם רשע להיות עד חמס

### Part 14
וכי תימא שאני עדות אשה דאקילו בה רבנן והאמר רב מנשה

>Credit : William Davidson Edition
>License : CC-BY-NC