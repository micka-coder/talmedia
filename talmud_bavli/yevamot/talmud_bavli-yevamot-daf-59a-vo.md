
### Part 1
מהו בתר נישואין אזלינן או בתר אירוסין אזלינן 

### Part 2
אמר ליה תניתוה נתארמלו או נתגרשו מן הנשואין פסולות מן האירוסין כשרות 

### Part 3
אמר ליה לשוויה חללה לא קמיבעיא לי דביאה היא דמשוויה חללה כי קמיבעיא לי והוא אשה בבתוליה יקח מאי קיחה דקדושין בעינן או קיחה דנישואין בעינן 

### Part 4
אמר ליה הא נמי תניתוה אירס את האלמנה ונתמנה להיות כהן גדול יכנוס שאני התם דכתיב יקח אשה 

### Part 5
הכא נמי כתיב אשה אחת ולא שתים 

### Part 6
ומה ראית הא אישתני גופה והא לא אישתני גופה

### Part 7
מתני׳ כהן גדול לא ישא אלמנה בין אלמנה מן האירוסין בין אלמנה מן הנישואין ולא ישא את הבוגרת רבי אלעזר ורבי שמעון מכשירין בבוגרת [ולא ישא את מוכת עץ]

### Part 8
גמ׳ תנו רבנן אלמנה לא יקח בין אלמנה מן האירוסין בין אלמנה מן הנישואין פשיטא מהו דתימא לילף אלמנה אלמנה מתמר מה להלן מן הנישואין אף כאן מן הנישואין קא משמע לן 

### Part 9
ואימא הכי נמי דומיא דגרושה מה גרושה בין מן הנישואין בין מן האירוסין אף אלמנה בין מן האירוסין בין מן הנישואין

### Part 10
ולא ישא את הבוגרת תנו רבנן והוא אשה בבתוליה יקח פרט לבוגרת שכלו לה בתוליה דברי רבי מאיר רבי אלעזר ורבי שמעון מכשירין בבוגרת 

### Part 11
במאי קא מיפלגי רבי מאיר סבר בתולה אפילו מקצת בתולים משמע בתוליה עד דאיכא כל הבתולים בבתוליה בכדרכה אין שלא כדרכה לא 

### Part 12
ורבי אלעזר ורבי שמעון סברי בתולה בתולה שלימה משמע בתוליה ואפילו מקצת בתולים בבתוליה עד שיהיו כל בתוליה קיימין בין בכדרכה בין שלא כדרכה

### Part 13
אמר רב יהודה אמר רב נבעלה שלא כדרכה פסולה לכהונה מתיב רבא ולו תהיה לאשה באשה הראויה לו פרט לאלמנה לכהן גדול גרושה וחלוצה לכהן הדיוט 

### Part 14
היכי דמי אלימא בכדרכה מאי איריא משום אלמנה תיפוק ליה משום דהויא לה בעולה אלא לאו שלא כדרכה ומשום אלמנה אין משום בעולה לא

>Credit : William Davidson Edition
>License : CC-BY-NC