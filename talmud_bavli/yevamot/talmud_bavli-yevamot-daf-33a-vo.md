
### Part 1
במאי קמיפלגי באיסור כולל ואליבא דרבי יוסי רבי חייא סבר רבי יוסי באיסור כולל מיחייב תרתי בר קפרא סבר לא מיחייב אלא חדא 

### Part 2
ומאי איסור כולל איכא הכא בשלמא זר מעיקרא שרי במלאכה ואסור בעבודה אתיא לה שבת מגו דקא מיתסר במלאכה מיתסר נמי בעבודה

### Part 3
בעל מום מעיקרא שרי באכילה ואסור בעבודה איטמי ליה מגו דקא מיתסר באכילה מיתסר נמי בעבודה אלא מליקה בבת אחת היא דמשכחת לה באיסור כולל לא משכחת לה

### Part 4
אלא קמיפלגי באיסור בבת אחת ואליבא דרבי יוסי רבי חייא סבר רבי יוסי באיסור בת אחת מיחייב תרתי ובר קפרא סבר לא מיחייב אלא חדא

### Part 5
והכא מאי איסור בת אחת איכא הכא זר ששימש בשבת כגון דאייתי שתי שערות בשבת דהויא להו זרות ושבת בהדי הדדי

### Part 6
בעל מום נמי כגון דאייתי שתי שערות ואיטמי ליה דהויא ליה בעל מום וטומאה בהדי הדדי אי נמי שחתך אצבעו בסכין טמאה

### Part 7
בשלמא לרבי חייא כי אתנייה לדידיה אליבא דרבי יוסי כי אתנייה לבר קפרא אליבא דרבי שמעון אלא לבר קפרא רבי חייא שקורי קא משקר

### Part 8
אלא קמיפלגי באיסור בת אחת ואליבא דרבי שמעון בשלמא לרבי חייא קא מישתבע לאפוקי לרבי שמעון מחזקיה אלא לבר קפרא למה ליה לאשתבועי קשיא

### Part 9
בשלמא לבר קפרא כי אתנייה רבי לדידיה אליבא דרבי שמעון כי אתנייה לרבי חייא אליבא דרבי יוסי אלא לרבי חייא בר קפרא שקורי קא משקר 

### Part 10
אמר לך רבי חייא כי אתנייה רבי לדידיה תרתי לפטור אתנייה

>Credit : William Davidson Edition
>License : CC-BY-NC