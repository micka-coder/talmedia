
### Part 1
כל קלא דבתר נשואין לא חיישינן מהו דתימא הואיל ואתאי לבי דינא ושרינן כקלא דקמי נשואין דמי ותיתסר קא משמע לן

### Part 2
ניסת על פי בית דין תצא וכו׳ אמר זעירי ליתא למתניתין מדתני בי מדרשא דתני בי מדרשא הורו בית דין ששקעה חמה ולבסוף זרחה אין זו הוראה אלא טעות

### Part 3
ורב נחמן אמר הוראה היא

### Part 4
אמר רב נחמן תדע דהוראה היא דבכל התורה כולה עד אחד לא מהימן והכא מהימן מאי טעמא לאו משום דהוראה היא אמר רבא תדע דטעות הוא דאילו הורו בית דין בחלב ובדם להיתירא והדר חזו טעמא לאיסורא כי הדרי ואמרי להיתירא לא משגחינן להו

### Part 5
ואילו היכא דאתא עד אחד שרינא אתו תרי אסרנא כי הדר אתא עד אחרינא שרינן לה מאי טעמא לאו משום דטעות הוא

### Part 6
ואף רבי אליעזר סבר דטעות הוא דתניא רבי אליעזר אומר יקוב הדין את ההר ותביא חטאת שמינה אי אמרת בשלמא דטעות הוא משום הכי מתיא קרבן אלא אי אמרת דהוראה היא אמאי מתיא קרבן

### Part 7
ודלמא קסבר רבי אליעזר יחיד שעשה בהוראת בית דין חייב אם כן מה יקוב הדין את ההר

### Part 8
הורוה בית דין להנשא כו׳ מאי קלקלה רבי אליעזר אומר זינתה רבי יוחנן אמר אלמנה לכהן גדול גרושה וחלוצה לכהן הדיוט 

### Part 9
מאן דאמר זינתה כל שכן אלמנה לכהן גדול מאן דאמר אלמנה לכהן גדול אבל זינתה לא מאי טעמא [דאמרה] אתון הוא דשויתין פנויה

### Part 10
תניא כוותיה דרבי יוחנן הורוה בית דין להנשא והלכה וקלקלה כגון אלמנה לכהן גדול גרושה וחלוצה לכהן הדיוט חייבת בקרבן על כל ביאה וביאה דברי רבי אלעזר 

### Part 11
וחכמים אומרים קרבן אחד על הכל ומודים חכמים לרבי אלעזר שאם נשאת לחמשה בני אדם שחייבת בקרבן על כל אחד ואחד הואיל וגופין מוחלקין

### Part 12
מתני׳ האשה שהלך בעלה ובנה למדינת הים ובאו ואמרו לה מת בעליך ואחר כך מת בנך ונשאת ואחר כך אמרו לה חילוף היו הדברים תצא והולד ראשון ואחרון ממזר

### Part 13
אמרו לה מת בנך ואחר כך מת בעליך ונתייבמה ואחר כך אמרו לה חילוף היו הדברים תצא והולד ראשון ואחרון ממזר אמרו לה מת בעליך וניסת ואחר כך אמרו לה קיים היה ומת תצא והולד ראשון ממזר והאחרון אינו ממזר

### Part 14
אמרו לה מת בעליך ונתקדשה ואחר כך בא בעלה מותרת לחזור לו אף על פי שנתן לה אחרון גט לא פסלה מן הכהונה את זו דרש רבי אלעזר בן מתיא ואשה גרושה מאישה ולא מאיש שאינו אישה

### Part 15
גמ׳ מאי ראשון ומאי אחרון אילימא ראשון לפני שמועה ואחרון לאחר שמועה ליתני הולד ממזר 

### Part 16
משום דקבעי למיתני סיפא אמרו לה מת בעליך ונשאת ואחר כך אמרו לה קיים היה ומת הראשון ממזר והאחרון אינו ממזר תנא נמי רישא ראשון ואחרון ממזר

### Part 17
תנו רבנן זו דברי רבי עקיבא שהיה אומר אין קדושין תופסין בחייבי לאוין אבל חכמים אומרים אין ממזר מיבמה ולימא אין ממזר מחייבי לאוין 

### Part 18
האי תנא הך תנא דרבי עקיבא הוא דאמר מחייבי לאוין דשאר הוי ממזר מחייבי לאוין גרידי לא הוי ממזר אמר רב יהודה

>Credit : William Davidson Edition
>License : CC-BY-NC