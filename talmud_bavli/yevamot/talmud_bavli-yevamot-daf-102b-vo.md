
### Part 1
ומי איכא כי האי גוונא אין דחזיוה רבנן לרב יהודה דנפק בחמשא זוזי מוקי לשוקא

### Part 2
אמר רב יהודה אמר רב יבמה שהגדילה בין האחין מותרת לינשא לאחד מן האחין ואין חוששין שמא חלצה סנדל לאחד מהן טעמא דלא חזינן הא חזינן חיישינן 

### Part 3
והא תניא בין שנתכוון הוא ולא נתכוונה היא בין שנתכוונה היא ולא נתכוון הוא חליצתה פסולה עד שיתכוונו שניהם כאחד הכי קאמר אף על גב דחזינן אין חוששין שמא כוונו 

### Part 4
ואיכא דאמרי טעמא דלא חזינן הא חזינן חוששין ודקא תנא בעי כוונה הני מילי לאישתרויי לעלמא אבל לאחין מיפסלא

### Part 5
אמר רב יהודה אמר רב סנדל התפור בפשתן אין חולצין בו שנאמר ואנעלך תחש ואימא תחש אין מידי אחרינא לא נעל נעל ריבה 

### Part 6
אי נעל נעל ריבה אפילו כל מילי נמי אם כן תחש מאי אהני ליה 

### Part 7
בעא מיניה רבי אלעזר מרב הוא של עור ותריסיותיו של שער מהו אמר ליה מי לא קרינן ביה ואנעלך תחש אי הכי כולו של שער נמי ההוא קרקא מקרי

### Part 8
אמר ליה רב כהנא לשמואל ממאי דהאי וחלצה נעלו מעל רגלו מישלף הוא דכתיב וחלצו את האבנים אשר בהן הנגע 

### Part 9
ואימא זרוזי הוא דכתיב החלצו מאתכם אנשים לצבא התם נמי שלופי מביתא לקרבא 

### Part 10
והכתיב יחלץ עני בעניו בשכר עניו יחלצו מדינה של גיהנם 

### Part 11
אלא הא דכתיב חנה מלאך ה׳ סביב ליראיו ויחלצם בשכר יראיו יחלצם מדינה של גיהנם

### Part 12
אלא הא דכתיב ועצמתיך יחליץ ואמר רבי אלעזר זו מעולה שבברכות ואמר רבא זרוזי גרמי אין משמע הכי ומשמע הכי דהכא אי סלקא דעתך זרוזי הוא אם כן לכתוב רחמנא וחלצה נעלו ברגלו 

### Part 13
אי כתב רחמנא ברגלו הוה אמינא ברגלו אין בשוקו לא כתב רחמנא מעל רגלו דאפילו בשוקו אם כן לכתוב רחמנא במעל רגלו מאי מעל רגלו שמע מינה מישלף הוא

### Part 14
אמר ליה ההוא מינא לרבן גמליאל עמא דחלץ ליה מריה מיניה דכתיב בצאנם ובבקרם ילכו לבקש את ה׳ ולא ימצאו חלץ מהם 

### Part 15
אמר ליה שוטה מי כתיב חלץ להם חלץ מהם כתיב ואילו יבמה דחלצו לה אחין מידי מששא אית ביה

### Part 16
באנפיליא חליצתה פסולה כו׳ למימרא דאנפיליא לאו מנעל הוא 

### Part 17
ותנן נמי אין התורם נכנס לא בפרגוד חפות ולא באנפיליא ואין צריך לומר במנעל וסנדל לפי שאין נכנסין במנעל וסנדל לעזרה 

### Part 18
ורמינהו אחד מנעל וסנדל ואנפיליא לא יטייל בהן לא מבית לבית ולא ממטה למטה

### Part 19
אמר אביי דאית ביה כתיתי ומשום תענוג אמר ליה רבא ומשום תענוג בלא מנעל ביום הכפורים מי אסירי והא רבה בר רב הונא כריך סודרא אכרעיה ונפיק אלא אמר רבא לא קשיא כאן באנפיליא של עור כאן באנפיליא של בגד

### Part 20
הכי נמי מסתברא דאי לא תימא הכי קשיא יום הכפורים איום הכפורים דתניא לא יטייל אדם בקורדקיסין בתוך ביתו אבל מטייל הוא באנפילין בתוך ביתו אלא לאו שמע מינה כאן באנפיליא של עור כאן באנפיליא של בגד שמע מינה

### Part 21
תניא כוותיה דרבא חלצה במנעל הנפרם שחופה את רוב הרגל בסנדל הנפחת שמקבל את רוב הרגל בסנדל של שעם ושל סיב בקב הקיטע במוק בסמיכת הרגלים באנפיליא של עור והחולצת מן הגדול

>Credit : William Davidson Edition
>License : CC-BY-NC