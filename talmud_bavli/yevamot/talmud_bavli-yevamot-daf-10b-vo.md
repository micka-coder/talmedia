
### Part 1
היתה אמו אנוסת אביו ונשאת לאחיו מאביו ומת זו היא אמו שפוטרת צרתה

### Part 2
ואף על פי ששנו חכמים במשנתנו חמש עשרה יש לנו להוסיף שש עשרה כגון זו אמר ליה ריש לקיש לרבי יוחנן ללוי דאמר דאי נמי קתני לתני החולץ ליבמתו וחזר וקדשה ומת בלא בנים דמגו דאיהי אסורה צרתה נמי אסירא

### Part 3
אמר ליה לפי שאינה בצרת צרה

### Part 4
ולימא ליה חייבי לאוין היא וחייבי לאוין בני חליצה ויבום נינהו

### Part 5
לדבריו קאמר ליה לדידי חייבי לאוין הם וחייבי לאוין בני חליצה ויבום נינהו אלא לדידך חייבי כריתות נינהו לפי שאינן בצרת צרה

### Part 6
איתמר החולץ ליבמתו וחזר וקדשה אמר ריש לקיש הוא אין חייב על החלוצה כרת 

### Part 7
והאחין חייבין על החלוצה כרת על הצרה בין הוא ובין האחים חייבין על הצרה כרת

### Part 8
ורבי יוחנן אמר בין הוא ובין האחין אינן חייבין לא על החלוצה כרת ולא על הצרה כרת מאי טעמא דריש לקיש אמר קרא אשר לא יבנה כיון שלא בנה שוב לא יבנה

### Part 9
איהו הוא דקאי בלא יבנה אבל אחיו כדקיימי קיימי

### Part 10
ועלה דידה הוא דקאי בלא יבנה הא צרה כדקיימי קיימי

### Part 11
ורבי יוחנן מי איכא מידי דמעיקרא אי בעי האי חליץ ואי בעי האי חליץ ואי בעי להאי חליץ ואי בעי להאי חליץ והשתא קאי עלה בכרת

### Part 12
אלא איהו שליחותא דאחים קעביד איהי שליחותא דצרה קעבדה

### Part 13
איתיביה רבי יוחנן לריש לקיש החולץ ליבמתו וחזר וקדשה ומת צריכה חליצה מן האחין בשלמא לדידי דאמינא חייבי לאוין נינהו היינו דצריכה חליצה מן האחין 

### Part 14
אלא לדידך אמאי צריכה חליצה

### Part 15
ולטעמיך אימא סיפא עמד אחד מן האחין וקדשה אין לה עליו כלום ואי חייבי לאוין נינהו אמאי אין לה עליו כלום

### Part 16
אמר רב ששת סיפא אתאן לרבי עקיבא דאמר אין קידושין תופסין בחייבי לאוין וליתני לדברי רבי עקיבא אין לו עליו כלום

>Credit : William Davidson Edition
>License : CC-BY-NC