
### Part 1
מכאן ואילך אינו אלא נשיקה ופטור עליה ופליג אדשמואל

### Part 2
אחד המערה ואחד הגומר קנה מאי קנה רב אמר קנה לכל ושמואל אמר לא קנה אלא לדברים האמורים בפרשה לירש בנכסי אחיו ולפוטרה מן הייבום 

### Part 3
מן הנשואין לדברי הכל אכלה דהא הות קאכלה מעיקרא כי פליגי מן האירוסין רב אמר אוכלת דהא רבי רחמנא ביאת שוגג כמזיד 

### Part 4
ושמואל אמר כי רבי רחמנא לאוקמיה במקום בעל לאלומי מבעל לא 

### Part 5
ואזדא שמואל לטעמיה דאמר רב נחמן אמר שמואל כל שהבעל מאכיל יבם מאכיל וכל שאין הבעל מאכיל יבם אינו מאכיל

### Part 6
מיתיבי בת ישראל פקחת שנתארסה לכהן פקח ולא הספיק לכונסה עד שנתחרש אינה אוכלת מת ונפלה לפני יבם חרש אוכלת ובזו יפה כח היבם מכח הבעל 

### Part 7
בשלמא לרב ניחא אלא לשמואל קשיא

### Part 8
אמר לך שמואל אימא הכי ולא הספיק לכונסה עד שנתחרש אינה אוכלת בתרומה כנס ואחר כך נתחרש אוכלת מת ונפלה לפני יבם חרש אוכלת 

### Part 9
ומאי בזו דאילו בעל חרש מעיקרא לא אוכלת ואילו יבם חרש מעיקרא אכלה

### Part 10
ואיכא דאמרי מן האירוסין דברי הכל לא אכלה דהא לא אכלה בחיי בעל 

### Part 11
כי פליגי מן הנשואין רב אמר אוכלת דהא הות אכלה מעיקרא ושמואל אמר אינה אוכלת כי רבי רחמנא ביאת שוגג כמזיד לדברים האמורים בפרשה אבל לכל מילי לא 

### Part 12
והאמר רב נחמן אמר שמואל כל שהבעל מאכיל יבם מאכיל אימא כל ביאה שהבעל מאכיל בה יבם מאכיל בה וכל ביאה שאין הבעל מאכיל בה אין היבם מאכיל בה 

### Part 13
מיתיבי בת ישראל פקחת שנתארסה לכהן פקח ולא הספיק לכונסה עד שנתחרש אינה אוכלת מת ונפלה לפני יבם חרש אוכלת ובזו יפה כח יבם מכח בעל בשלמא לרב מתרץ כדתריץ מעיקרא אלא לשמואל קשיא קשיא

### Part 14
תנו רבנן בת ישראל פקחת שנתארסה לכהן פקח ולא הספיק לכונסה עד שנתחרש אינה אוכלת נולד לה בן אוכלת מת הבן רבי נתן אומר אוכלת וחכמים אומרים אינה אוכלת 

### Part 15
מאי טעמא דרבי נתן אמר רבה הואיל שכבר אכלה אמר ליה אביי אלא מעתה בת ישראל שניסת לכהן ומית ליה תיכול שכבר אכלה אלא כיון דמית ליה פקע ליה קדושתיה מינה הכא נמי כיון דמית ליה פקע קדושתיה מינה

### Part 16
אלא אמר רב יוסף קסבר רבי נתן נשואי חרש מאכילין בתרומה ולא גזרינן נשואי חרש אטו קדושי חרש אמר ליה אביי אי הכי נולד לה בן למה לי משום רבנן 

### Part 17
וליפלוג רבי נתן עלייהו ברישא שביק להו לרבנן עד דמסיימי מילתייהו והדר פליג עלייהו אי הכי ליתני מת הבן אינה אוכלת רבי נתן אומר אוכלת קשיא

### Part 18
וכן הבא על אחת מכל העריות אמר רב עמרם הא מלתא אמר לן רב ששת

>Credit : William Davidson Edition
>License : CC-BY-NC