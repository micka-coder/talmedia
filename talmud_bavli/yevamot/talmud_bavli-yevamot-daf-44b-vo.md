
### Part 1
שהולד פגום לכהונה מאן הכל מודים שמעון התימני דאף על גב דאמר שמעון התימני אין ממזר מחייבי לאוין נהי דממזר לא הוי פגום מיהא הוי 

### Part 2
מקל וחומר מאלמנה ומה אלמנה לכהן גדול שאין איסורה שוה בכל בנה פגום זו שאיסורה שוה בכל אינו דין שבנה פגום 

### Part 3
איכא למיפרך מה לאלמנה שכן היא עצמה מתחללת 

### Part 4
ועוד היא תועבה כתיב ואין בניה תועבין

### Part 5
ועוד תניא המחזיר גרושתו והנושא חלוצתו והנושא קרובת חלוצתו רבי עקיבא אומר אין לו בה קדושין ואינה צריכה הימנו גט והיא פסולה וולדה פסול וכופין אותו להוציא וחכמים אומרים יש לו בה קדושין וצריכה הימנו גט והיא כשרה וולדה כשר 

### Part 6
למאן לאו לכהונה לא לקהל אי הכי היא כשרה למאן אילימא לקהל פשיטא משום דזניא אפסלה לקהל אלא לאו לכהונה

### Part 7
ומדהיא לכהונה ולדה נמי לכהונה מידי איריא הא כדאיתא והא כדאיתא

### Part 8
הכי נמי מסתברא דקתני רישא היא פסולה וולדה פסול היא פסולה למאן אילימא לקהל משום דזניא אפסלה ליה לקהל אלא לאו לכהונה 

### Part 9
וולדה פסול למאן אילימא לכהונה הא לקהל כשר האמר רבי עקיבא הולד ממזר אלא פשיטא לקהל 

### Part 10
ומדרישא הא כדאיתא והא כדאיתא סיפא נמי הא כדאיתא והא כדאיתא

### Part 11
והיא תועבה נמי היא תועבה ואין צרתה תועבה אבל בניה תועבין 

### Part 12
אלא אלמנה קשיא מה לאלמנה שכן היא עצמה מתחללת 

### Part 13
אלא אי אתמר הכי אתמר אמר רב יוסף אמר רבי שמעון ברבי הכל מודים בבא על חייבי כריתות שהולד פגום מאן הכל מודים רבי יהושע דאף על גב דאמר רבי יהושע אין ממזר מחייבי כריתות נהי דממזר לא הוי פגום מיהא הוי 

### Part 14
מקל וחומר מאלמנה ומה אלמנה לכהן גדול שאין איסורה שוה בכל בנה פגום זו שאיסורה שוה בכל אינו דין שבנה פגום 

### Part 15
וכי תימא מה לאלמנה שכן היא עצמה מתחללת הכא נמי כיון שבעלה עשאה זונה

### Part 16
אמר רבה בר בר חנה אמר רבי יוחנן הכל מודים בעבד וגוי הבא על בת ישראל שהולד ממזר

### Part 17
מאן הכל מודים שמעון התימני דאף על גב דאמר שמעון התימני אין ממזר מחייבי לאוין הני מילי

>Credit : William Davidson Edition
>License : CC-BY-NC