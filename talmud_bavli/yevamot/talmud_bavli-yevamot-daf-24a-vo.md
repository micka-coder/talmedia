
### Part 1
התם אי למאן דאמר יש זיקה יש זיקה ואי למאן דאמר אסור לבטל מצות יבמין אסור לבטל מצות יבמין הכא כל חד וחד אימור דידיה קא מתרמיא ליה

### Part 2
קדמו וכנסו אין מוציאין כו׳ תני שילא ואפילו שניהם כהנים מאי טעמא חלוצה דרבנן היא וספק חלוצה לא גזרו בהו רבנן 

### Part 3
וחלוצה דרבנן היא והתניא גרושה אין לי אלא גרושה חלוצה מנין תלמוד לומר ואשה מדרבנן הוא וקרא אסמכתא בעלמא הוא

### Part 4
מתני׳ מצוה בגדול לייבם ואם קדם הקטן זכה

### Part 5
גמ׳ תנו רבנן והיה הבכור מיכן שמצוה בגדול לייבם אשר תלד פרט לאילונית שאין יולדת יקום על שם אחיו לנחלה 

### Part 6
אתה אומר לנחלה או אינו אלא לשם יוסף קורין אותו יוסף יוחנן קורין אותו יוחנן נאמר כאן יקום על שם אחיו ונאמר להלן על שם אחיהם יקראו בנחלתם מה שם האמור להלן נחלה אף שם האמור כאן לנחלה 

### Part 7
ולא ימחה שמו פרט לסריס ששמו מחוי

### Part 8
אמר רבא אף על גב דבכל התורה כולה אין מקרא יוצא מידי פשוטו הכא אתאי גזרה שוה אפיקתיה מפשטיה לגמרי 

### Part 9
ואי לאו גזרה שוה הוה אמינא שם שם ממש למאן קמזהר רחמנא ליבם יקום על שם אחיך מיבעי ליה אי לבי דינא יקום על שם אחי אביו מיבעי ליה 

### Part 10
ודלמא הכי קאמר להו רחמנא לבית דין אמרו ליה ליבם יקום על שם אחיו אלא אתאי גזרה שוה אפיקתיה לגמרי 

### Part 11
השתא דאמרת קרא בגדול כתיב אימא בכור לייבם פשוט לא לייבם

### Part 12
אם כן אשת אחיו שלא היה בעולמו דמיעט רחמנא למה לי

### Part 13
פריך רב אחא ואימא למעוטי בוכרא דאמא ההוא לא מצית אמרת דיבום בנחלה תלה רחמנא ונחלה מן האב ולא מן האם

### Part 14
ואימא כי איכא בכור תתקיים מצות יבום כי ליכא בכור לא תתקיים מצות יבום אמר קרא ומת אחד מהם מי לא עסקינן דמית בכור ואמר רחמנא לייבם קטן 

### Part 15
ואימא דמית קטן ואמר רחמנא לייבם בכור הא מיעט רחמנא אשת אחיו שלא היה בעולמו

### Part 16
ואימא כי ליכא בכור קדם קטן זכה ואי איכא בכור קדם קטן לא זכה אמר קרא כי ישבו אחים יחדו הוקשה ישיבת אחים זה לזה

### Part 17
ואימא כי איכא בכור ליהדר אגדול כי ליכא בכור אין חוזרין אצל גדול אלמה תני אביי קשישא מצוה בגדול לייבם לא רצה הולכים אצל אחיו הקטן לא רצה חוזרין אצל גדול

### Part 18
כבכור מה בכור בכורתו גרמה לו אף גדול גדולתו גרמה לו

### Part 19
ואימא כי מייבם בכור לישקול נחלה כי מייבם פשוט לא לישקול נחלה אמר קרא יקום על שם אחיו והרי קם 

### Part 20
ואלא בכור דקרייה רחמנא

>Credit : William Davidson Edition
>License : CC-BY-NC