
### Part 1
לכתחלה קתני ולימא ליה גזירה דלמא קדים וחליץ לראשונה ברישא ולא מתייבמות קתני דליכא דין יבום הכא כלל

### Part 2
ולימא ליה גזירה שמא ימות ואסור לבטל מצות יבמין רבי יוחנן למיתה לא חייש 

### Part 3
ולימא ליה רבי אלעזר היא דאמר כיון שעמדה עליו שעה אחת באיסור נאסרה עליו עולמית מדסיפא רבי אלעזר רישא לאו רבי אלעזר 

### Part 4
ונימא להו דנפול בבת אחת ורבי יוסי הגלילי היא דאמר אפשר לצמצם לא סתם לן תנא כרבי יוסי הגלילי

### Part 5
ולימא ליה דלא ידעינן הי נפול ברישא

### Part 6
אי הכי היינו דקתני קדמו וכנסו יוציאו בשלמא ראשונה אמרינן ליה מאן שריא לך אלא שניה אמר חבראי שניה ייבם אנא ראשונה מייבם

### Part 7
היינו דקאמר ליה אחיות איני יודע מי שנאן

### Part 8
תנן היתה אחת מהן אסורה על האחד איסור ערוה אסור בה ומותר באחותה והשני אסור בשתיהן סלקא דעתך דנפלה חמותו תחלה

### Part 9
ואמאי ליקו חתן לייבם הך דאינה חמותו ברישא ותהוי חמותו לגבי אידך כיבמה שהותרה ונאסרה וחזרה והותרה תחזור להיתרה הראשון 

### Part 10
אמר רב פפא כגון דנפלה הך דאינה חמותו ברישא

### Part 11
רבי אליעזר אומר בית שמאי אומרים וכו׳ תניא רבי אליעזר אומר בית שמאי אומרים יקיימו ובית הלל אומרים יוציאו רבי שמעון אומר יקיימו אבא שאול אומר קל היה להם לבית הלל בדבר זה שבית שמאי אומרים יוציאו ובית הלל אומרים יקיימו

### Part 12
רבי שמעון כמאן אי כבית שמאי היינו רבי אליעזר אי כבית הלל היינו אבא שאול הכי קאמר לא נחלקו בית שמאי ובית הלל בדבר זה

### Part 13
היתה אחת מהם כו׳ הא תנינא חדא זימנא אחותה כשהיא יבמתה או חולצת או מתייבמת

### Part 14
צריכא דאי אשמועינן התם משום דליכא למיגזר משום שני אבל הכא דאיכא למיגזר משום שני אימא לא 

### Part 15
ואי אשמועינן הכא משום דאיכא שני דקא מוכח אבל התם דליכא שני אימא לא צריכא

### Part 16
איסור מצוה כו׳ הא נמי תנינא

>Credit : William Davidson Edition
>License : CC-BY-NC