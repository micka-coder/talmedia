
### Part 1
איסור מצוה ואיסור קדושה חולצת ולא מתייבמת התם איסור מצוה לחודה הכא איסור מצוה ואחותה

### Part 2
סלקא דעתך אמינא ליקום איסור מצוה במקום איסור ערוה ותתייבם קא משמע לן

### Part 3
ותתייבם כיון דמדאורייתא רמיא קמיה קא פגע באחות זקוקתו סלקא דעתך אמינא משום מצוה עבוד רבנן קא משמע לן

### Part 4
היתה אחת מהן כו׳ הא תו למה לי היינו הך מה לי לחד מה לי לתרי

### Part 5
צריכא דאי אשמועינן התם משום דאיכא שני דמוכח אבל הכא דליכא שני דקא מוכח אימא לא 

### Part 6
ואי אשמועינן הכא אדרבה תרווייהו מוכחי אהדדי אבל אידך לא צריכא

### Part 7
זו היא שאמרו וכו׳ זו היא למעוטי מאי למעוטי איסור מצוה לזה ואיסור מצוה לזה

### Part 8
הא תו למה לי היינו הך מה לי לחד מה לי לתרי

### Part 9
מהו דתימא כי לא אמרינן אוקי איסור מצוה במקום איסור ערוה היכא דאיכא למיגזר משום שני אבל היכא דליכא למיגזר משום שני אימא להאי אוקימנא איסור מצוה במקום איסור ערוה ולהאי [אוקימנא] איסור מצוה במקום איסור ערוה ולייבמו קא משמע לן

### Part 10
אמר רב יהודה אמר רב וכן תני רבי חייא בכולן אני קורא בהן האסורה לזה מותרת לזה ואחותה כשהיא יבמתה או חולצת או מתייבמת 

### Part 11
ורב יהודה מתרגם מחמותו ואילך אבל שיתא בבי דרישא לא

### Part 12
מאי טעמא כיון דבתו באונסין הוא דמשכחת לה בנשואין לא משכחת לה 

### Part 13
בנשואין קמיירי באונסין לא קא מיירי

### Part 14
ואביי מתרגם אף בתו (באה) מאנוסתו כיון דאשכוחי משכחת לה אי בעיא באונסין תיהוי אי בעיא בנשואין תהוי אבל אשת אחיו שלא היה בעולמו לא כיון דאליבא דרבי שמעון הוא דמשכחת לה אליבא דרבנן לא משכחת לה בפלוגתא לא קמיירי 

### Part 15
ורב ספרא מתרגם אף אשת אחיו שלא היה בעולמו ומשכחת לה בשיתא אחי ואליבא דרבי שמעון וסימניך מת נולד וייבם מת נולד וייבם 

### Part 16
ראובן ושמעון נשואין שתי אחיות לוי ויהודה נשואין שתי נכריות מת ראובן נולד יששכר וייבם לוי מת שמעון נולד זבולן וייבם יהודה מתו לוי ויהודה בלא בנים ונפלו להו קמי יששכר וזבולן

### Part 17
האסורה לזה מותרת לזה והאסורה לזה מותרת לזה ואחותה שהיא יבמתה

### Part 18
למה לי ייבם יהודה בלא ייבם יהודה נמי משכחת לה

### Part 19
משום צרה הא תינח צרה צרה דצרה מאי איכא למימר

### Part 20
כגון דהדר ויבמינהו נמי גד ואשר

### Part 21
מתני׳ שלשה אחין שנים מהן נשואין שתי אחיות או אשה ובתה או אשה ובת בתה או אשה ובת בנה הרי אלו חולצות ולא מתייבמות ורבי שמעון פוטר 

### Part 22
היתה אחת מהן אסורה עליו איסור ערוה אסור בה ומותר באחותה איסור מצוה או איסור קדושה חולצות ולא מתייבמות

### Part 23
גמ׳ תניא רבי שמעון פוטר בשתיהן מן החליצה ומן הייבום שנאמר ואשה אל אחותה לא תקח לצרור בשעה שנעשו צרות זו לזו לא יהא לך ליקוחין אפילו באחת מהן 

### Part 24
היתה אחת מהן כו׳ הא תו למה לי היינו הך

### Part 25
לרבי שמעון איצטריך סלקא דעתך אמינא הואיל ואמר רבי שמעון שתי אחיות לא חולצות ולא מתייבמות לגזור משום שתי אחיות דעלמא קמשמע לן

### Part 26
איסור מצוה כו׳

>Credit : William Davidson Edition
>License : CC-BY-NC