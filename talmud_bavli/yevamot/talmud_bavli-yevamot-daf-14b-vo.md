
### Part 1
אי אמרת בשלמא דמודעי להו משום הכי לא נמנעו אלא אי אמרת דלא מודעי להו בשלמא בית שמאי מבית הלל לא נמנעו דטמאות דבית הלל לבית שמאי טהרות נינהו 

### Part 2
אלא בית הלל מבית שמאי למה לא נמנעו טהרות דבית שמאי לבית הלל טמאות נינהו אלא לאו דמודעי להו שמע מינה

### Part 3
ומאי אולמיה דהך מהך מהו דתימא צרה קלא אית לה קא משמע לן

### Part 4
גופא אמר רבי אלעזר אף על פי שנחלקו בית שמאי ובית הלל בצרות מודים שאין ממזר אלא ממי שאיסורו איסור ערוה וענוש כרת מאן מודים אילימא בית שמאי לבית הלל פשיטא בני חייבי לאוין כשרים נינהו

### Part 5
אלא בית הלל לבית שמאי היא גופא חייבי כריתות היא

### Part 6
לעולם בית שמאי לבית הלל ולאפוקי מדרבי עקיבא דאמר יש ממזר מחייבי לאוין קא משמע לן דאין ממזר מחייבי לאוין 

### Part 7
תא שמע אף על פי שנחלקו בית שמאי ובית הלל בצרות ובאחיות

### Part 8
בגט ישן ובספק אשת איש ובמגרש את אשתו ולנה עמו בפונדק

### Part 9
בכסף ובשוה כסף בפרוטה ובשוה פרוטה 

### Part 10
לא נמנעו בית שמאי מלישא נשים מבית הלל ולא בית הלל מבית שמאי ללמדך שחיבה וריעות נוהגים זה בזה לקיים מה שנאמר האמת והשלום אהבו רבי שמעון אומר נמנעו הן מן הודאי ולא נמנעו מן הספק

### Part 11
אי אמרת בשלמא עשו משום הכי נמנעו אלא אי אמרת לא עשו אמאי נמנעו ותסברא נהי נמי דעשו בשלמא בית הלל נמנעו מבית שמאי דחייבי כריתות נינהו וממזרים הם לבית הלל

### Part 12
אלא בית שמאי אמאי נמנעו מבית הלל בני חייבי לאוין נינהו וכשרים נינהו כדאמר רב נחמן בר יצחק לא נצרכה אלא לצרה עצמה הכא נמי לא נצרכה אלא לצרה עצמה

### Part 13
ומאי שנא מן הודאי דאיסורא הוא ספק נמי איסורא הוא

### Part 14
לא תימא מן הספק אלא אימא מן הסתם דמודעי להו ופרשי

### Part 15
ומאי קא משמע לן דאהבה וריעות נוהגים זה בזה היינו רישא הא קא משמע לן דכולה רבי שמעון היא

### Part 16
תא שמע דאמר רבי יוחנן בן נורי היאך הלכה זו רווחת בישראל נעשה כדברי בית שמאי הולד ממזר לדברי בית הלל נעשה כדברי בית הלל הולד פגום לדברי בית שמאי בואו ונתקן להן לצרות

>Credit : William Davidson Edition
>License : CC-BY-NC