
### Part 1
אמר ליה תניתוה היתה אחת כשרה ואחת פסולה אם היה חולץ חולץ לפסולה ואם היה מייבם מייבם לכשרה מאי כשרה ומאי פסולה אילימא כשרה כשרה לעלמא פסולה פסולה לעלמא כיון דלדידיה חזיא מאי נפקא ליה מינה 

### Part 2
אלא לאו כשרה כשרה ליה פסולה פסולה ליה ומאי ניהו מחזיר גרושתו וקתני אם היה מייבם מייבם לכשרה

### Part 3
לא כשרה לעלמא פסולה לעלמא ודקאמרת כיון דלדידיה חזיא מאי נפקא ליה מינה משום דרב יוסף דאמר רב יוסף כאן שנה רבי לא ישפוך אדם מי בורו ואחרים צריכים להם

### Part 4
תא שמע המחזיר גרושתו משניסת היא וצרתה חולצת היא וצרתה סלקא דעתך אלא אימא או היא או צרתה ולאו תרוצי קא מתרצת לה תריץ הכי היא חולצת צרתה או חולצת או מתייבמת

### Part 5
אמר רב לילי בר ממל אמר מר עוקבא אמר שמואל צרת ממאנת אסורה למאן אילימא לאחים השתא היא גופה שריא דאמר שמואל מיאנה בזה מותרת בזה צרתה מיבעיא

### Part 6
אלא לדידיה ומאי שנא ממאנת דשריא לאחין דלא עבדא בהו מעשה צרה נמי לא עבדא בהו מעשה

### Part 7
גזירה משום צרת בתו ממאנת וצרת בתו ממאנת מי אסירא והתנן וכולן אם מתו או מיאנו צרותיהן מותרות

### Part 8
דמיאנה במאן אילימא דמיאנה בבעל היינו גרושה אלא לאו ביבם

### Part 9
לא לעולם בבעל ותרי גווני גירושין ומאי שנא כי מיאנה בבעל דעקרינהו לנשואין 

### Part 10
כי מיאנה ביבם נמי נשואין קמאי קא עקרא

### Part 11
משום דתני רמי בר יחזקאל דתני רמי בר יחזקאל מיאנה בבעל מותרת לאביו ביבם אסורה לאביו 

### Part 12
אלמא משעת נפילה נראית ככלתו

### Part 13
הכא נמי משעת נפילה נראית כצרת בתו

### Part 14
אמר רב אסי צרת אילונית אסורה שנאמר והיה הבכור אשר תלד פרט לאילונית שאינה יולדת

### Part 15
מתיב רב ששת שלשה אחין נשואין שלש נשים נכריות ומת אחד מהם ועשה בה שני מאמר

### Part 16
ומת הרי אלו חולצות ולא מתייבמות שנאמר ומת אחד מהם יבמה יבא עליה מי שעליה זיקת יבם אחד ולא זיקת שני יבמין

### Part 17
וקתני עלה אמר רב יוסף זו היא צרת אשת אח מאב שאיסור נפילה גרם לה שלא מצינו בכל התורה כולה כגון זאת

### Part 18
זו היא למעוטי מאי לאו למעוטי צרת אילונית דשריא

### Part 19
לא למעוטי צרת אילונית דאסירא ומאי זו היא זו היא דאיסור נפילה גרם לה צרתה בעיא חליצה אילונית אפילו חליצה לא בעיא מאי טעמא הא דאורייתא הא דרבנן

### Part 20
תנן וכולן אם מתו או מיאנו או נתגרשו או שנמצאו אילונית צרותיהן מותרות לא קשיא כאן שהכיר בה

### Part 21
כאן שלא הכיר בה

### Part 22
דיקא נמי דקתני שנמצאו ולא קתני שהיו שמע מינה אמר רבא

>Credit : William Davidson Edition
>License : CC-BY-NC