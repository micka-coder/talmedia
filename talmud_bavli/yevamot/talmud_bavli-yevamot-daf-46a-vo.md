
### Part 1
גוי גופא לא קני ליה מאי דקני ליה הוא דמקני ליה לישראל וכיון דקדם וטבל לשם בן חורין אפקעיה לשעבודיה 

### Part 2
כדרבא דאמר רבא הקדש חמץ ושחרור מפקיעין מידי שעבוד 

### Part 3
מתיב רב חסדא מעשה בבלוריא הגיורת שקדמו עבדיה וטבלו לפניה ובא מעשה לפני חכמים ואמרו קנו עצמן בני חורין לפניה אין לאחריה לא 

### Part 4
אמר רבא לפניה בין בסתם בין במפורש לאחריה במפורש אין בסתם לא 

### Part 5
אמר רב אויא לא שנו אלא בלוקח מן הגוי אבל גוי גופיה קני 

### Part 6
דכתיב וגם מבני התושבים הגרים עמכם מהם תקנו אתם קונים מהם ולא הם קונים מכם ולא הם קונים זה מזה 

### Part 7
ולא הם קונים מכם למאי אילימא למעשה ידיו אטו גוי לא קני ליה לישראל למעשה ידיו והכתיב או לעקר משפחת גר ואמר מר משפחת גר זה הגוי אלא לאו לגופיה וקאמר רחמנא אתם קונין מהם אפילו גופיה 

### Part 8
פריך רב אחא אימא בכספא ובטבילה קשיא 

### Part 9
אמר שמואל וצריך לתקפו במים 

### Part 10
כי האי דמנימין עבדיה דרב אשי בעא לאטבולי מסריה ניהלייהו לרבינא ולרב אחא בריה דרבא אמר להו חזו דמינייכו קבעית ליה רמו ליה ארויסא בצואריה ארפו ליה וצמצמו ליה 

### Part 11
ארפו ליה כי היכי דלא להוי חציצה צמצמו ליה כי היכי דלא לקדים ולימא להו לשם בן חורין אני טובל בהדי דדלי רישיה ממיא אנחו ליה זולטא דטינא ארישיה ואמרו ליה זיל אמטי לבי מרך

### Part 12
אמר ליה רב פפא לרבא חזי מר הני דבי פפא בר אבא דיהבי זוזי לאינשי לכרגייהו ומשעבדי בהו כי נפקי צריכי גיטא דחירותא או לא 

### Part 13
אמר ליה איכו שכיבי לא אמרי לכו הא מילתא הכי אמר רב ששת מוהרקייהו דהני בטפסא דמלכא מנח ומלכא אמר מאן דלא יהיב כרגא משתעבד למאן דיהיב כרגא

### Part 14
רבי חייא בר אבא איקלע לגבלא חזא בנות ישראל דמעברן מגרים שמלו ולא טבלו וחזא חמרא דישראל דמזגי גוים ושתו ישראל וחזא תורמוסין דשלקי גוים ואכלי ישראל ולא אמר להו ולא מידי 

### Part 15
אתא לקמיה דרבי יוחנן אמר ליה צא והכרז על בניהם שהם ממזרים ועל יינם משום יין נסך ועל תורמוסן משום בישולי גוים לפי שאינן בני תורה 

### Part 16
על בניהן שהם ממזרים רבי יוחנן לטעמיה דאמר רבי חייא בר אבא אמר רבי יוחנן לעולם אין גר עד שימול ויטבול וכיון דלא טביל גוי הוא ואמר רבה בר בר חנה אמר רבי יוחנן גוי ועבד הבא על בת ישראל הולד ממזר 

### Part 17
ועל יינם משום יין נסך משום לך לך אמרין נזירא סחור סחור לכרמא לא תקרב 

### Part 18
ועל תורמוסן משום בשולי גוים לפי שאינן בני תורה הא בני תורה שרי והאמר רב שמואל בר רב יצחק משמיה דרב כל הנאכל כמות שהוא חי אין בו משום בשולי גוים והא תורמוס אינו נאכל כמות שהוא חי ויש בו משום בשולי גוים 

### Part 19
רבי יוחנן כאידך לישנא סבירא ליה דאמר רב שמואל בר רב יצחק משמיה דרב כל שאין עולה על שולחן מלכים לאכול בו את הפת אין בו משום בשולי גוים וטעמא דאינן בני תורה הא בני תורה שרי

### Part 20
תנו רבנן גר שמל ולא טבל רבי אליעזר אומר הרי זה גר שכן מצינו באבותינו שמלו ולא טבלו טבל ולא מל רבי יהושע אומר הרי זה גר שכן מצינו באמהות שטבלו ולא מלו וחכמים אומרים טבל ולא מל מל ולא טבל אין גר עד שימול ויטבול 

### Part 21
ורבי יהושע נמי נילף מאבות ורבי אליעזר נמי נילף מאמהות וכי תימא אין דנין אפשר משאי אפשר 

### Part 22
והתניא רבי אליעזר אומר מנין לפסח דורות שאין בא אלא מן החולין נאמר פסח במצרים ונאמר פסח בדורות מה פסח האמור במצרים אין בא אלא מן החולין אף פסח האמור לדורות אין בא אלא מן החולין 

### Part 23
אמר ליה רבי עקיבא וכי דנין אפשר משאי אפשר אמר ליה אף על פי שאי אפשר ראיה גדולה היא ונלמד הימנה 

### Part 24
אלא

>Credit : William Davidson Edition
>License : CC-BY-NC