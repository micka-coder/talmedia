
### Part 1
מחייבי לאוין דתפסי בהו קדושין אבל הכא גוי ועבד כיון דלא תפסי בהו קדושין כחייבי כריתות דמי 

### Part 2
מיתיבי גוי ועבד הבא על בת ישראל הולד ממזר רבי שמעון בן יהודה אומר אין ממזר אלא ממי שאיסורו איסור ערוה וענוש כרת 

### Part 3
אלא אמר רב יוסף מאן הכל מודים רבי אף על גב דרבי אומר אין הדברים הללו אמורים אלא לדברי רבי עקיבא שהיה עושה חלוצה כערוה וליה לא סבירא ליה בגוי ועבד מודה דכי אתא רב דימי אמר רב יצחק בר אבודימי משום רבינו גוי ועבד הבא על בת ישראל הולד ממזר 

### Part 4
רבי אחא שר הבירה ורבי תנחום בריה דרבי חייא איש כפר עכו פרוק הנהו שבוייתא דאתו מארמון לטבריא הוה חדא דאעברא מגוי ואתו לקמיה דרבי אמי אמר להו רבי יוחנן ורבי אלעזר ורבי חנינא דאמרי גוי ועבד הבא על בת ישראל הולד ממזר 

### Part 5
אמר רב יוסף רבותא למחשב גברי הא רב ושמואל בבבל ורבי יהושע בן לוי ובר קפרא בארץ ישראל ואמרי לה חלופי בר קפרא ועיילי זקני דרום דאמרי גוי ועבד הבא על בת ישראל הולד כשר 

### Part 6
אלא אמר רב יוסף רבי היא דכי אתא רב דימי אמר רבי יצחק בר אבודימי משום רבינו אמרו גוי ועבד הבא על בת ישראל הולד ממזר 

### Part 7
רבי יהושע בן לוי אומר הולד מקולקל למאן אילימא לקהל הא אמר רבי יהושע הולד כשר אלא לכהונה דכולהו אמוראי דמכשרי מודו שהולד פגום לכהונה

### Part 8
מקל וחומר מאלמנה מה אלמנה לכהן גדול שאין איסורה שוה בכל בנה פגום זו שאיסורה שוה בכל אינו דין שבנה פגום

### Part 9
מה לאלמנה לכהן גדול שכן היא עצמה מתחללת הכא נמי כיון שנבעלה פסלה 

### Part 10
דאמר רבי יוחנן משום רבי שמעון מנין לגוי ועבד הבא על הכהנת ועל הלויה ועל הישראלית שפסלוה שנאמר ובת כהן כי תהיה אלמנה וגרושה מי שיש לו אלמנות וגירושין בה יצאו גוי ועבד שאין להם אלמנות וגירושין בה 

### Part 11
אמר ליה אביי מאי חזית דסמכת אדרב דימי סמוך אדרבין דכי אתא רבין אמר רבי נתן ורבי יהודה הנשיא מורים בה להיתירא ומאן רבי יהודה הנשיא רבי

### Part 12
ואף רב מורה בה היתירא דההוא דאתא לקמיה דרב אמר ליה גוי ועבד הבא על בת ישראל מהו 

### Part 13
אמר לו הולד כשר אמר ליה הב לי ברתך לא יהיבנא לך 

### Part 14
אמר שימי בר חייא לרב אמרי אינשי גמלא במדי אקבא רקדא הא קבא והא גמלא והא מדי ולא רקדא 

### Part 15
אמר ליה אי ניהוי כיהושע בן נון לא יהיבנא ליה ברתי אמר ליה אי הוה כיהושע בן נון אי מר לא יהיב ליה אחריני יהבי ליה האי אי מר לא יהיב ליה אחריני לא יהבי ליה 

### Part 16
לא הוה קאזיל מקמיה יהיב ביה עיניה ושכיב

### Part 17
ואף רב מתנה מורה בה להיתירא ואף רב יהודה מורה בה להיתירא דכי אתא לקמיה דרב יהודה אמר ליה זיל איטמר או נסיב בת מינך וכי אתא לקמיה דרבא אמר ליה או גלי או נסיב בת מינך

### Part 18
שלחו ליה בני בי מיכסי לרבה מי שחציו עבד וחציו בן חורין הבא על בת ישראל מהו אמר להו השתא עבד כולו אמרינן כשר חציו מיבעיא 

### Part 19
אמר רב יוסף מרא דשמעתא

>Credit : William Davidson Edition
>License : CC-BY-NC