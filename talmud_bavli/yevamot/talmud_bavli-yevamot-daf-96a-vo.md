
### Part 1
ודלמא אאינו פוסל אי נמי ממאי דאיתא לדרב הונא דלמא ליתא דרב הונא כלל ובדרב המנונא קמיפלגי דאמר רב המנונא שומרת יבם שזינתה אסורה ליבמה

### Part 2
דרב אמר הרי היא כאשת איש ומיפסלא בזנות ושמואל אמר אינה כאשת איש ולא מיפסלא בזנות ואי נמי בקדושין תופסין ביבמה קמיפלגי דרב אמר הרי היא כאשת איש ולא תפסי בה קדושין ושמואל אמר אינה כאשת איש ותפסי בה קדושין 

### Part 3
והא אפליגו בה חדא זימנא חדא מכלל דחברתה איתמר

### Part 4
מתני׳ אמרו לו מתה אשתך ונשא אחותה מאביה מתה ונשא אחותה מאמה מתה ונשא אחותה מאביה מתה ונשא אחותה מאמה ונמצאו כולן קיימות מותר בראשונה ובשלישית ובחמישית ופוטרות צרותיהן

### Part 5
ואסור בשניה וברביעית ואין ביאת אחת מהן פוטרת צרתה 

### Part 6
ואם בא על השניה לאחר מיתת הראשונה מותר בשניה וברביעית ופוטרות צרותיהן ואסור בשלישית ובחמישית ואין ביאת אחת מהן פוטרת צרתה

### Part 7
בן תשע שנים ויום אחד הוא פוסל על ידי אחין והאחין פוסלין על ידו אלא הוא פוסל תחלה והאחין פוסלין תחלה וסוף

### Part 8
כיצד בן תשע שנים ויום אחד שבא על יבמתו פסל על ידי אחין באו עליה אחין ועשו בה מאמר נתנו גט או חלצו פוסלין על ידו

### Part 9
גמ׳ אטו כולהו לאו לאחר מיתת ראשונה נינהו אמר רב ששת לאחר מיתת ראשונה ודאי

### Part 10
בן תשע שנים וכו׳ בן תשע שנים ויום אחד תחלה פסיל בסוף לא פסיל והתני רב זביד בר רב אושעיא העושה מאמר ביבמתו ואחר כך בא אחיו שהוא בן תשע שנים ויום אחד עליה פסלה

### Part 11
אמרי ביאה פסיל אפילו בסוף מאמר תחלה פסיל בסוף לא פסיל וביאה אפילו בסוף פסיל והא קתני אלא שהוא פוסל תחלה והן תחלה וסוף כיצד בן תשע שנים ויום אחד שבא על יבמתו וכו׳

### Part 12
חסורי מיחסרא והכי קתני בן תשע שנים ויום אחד הוא פוסל תחלה והן פוסלין תחלה וסוף במה דברים אמורים במאמר אבל ביאה פוסלת אפילו בסוף כיצד בן תשע שנים ויום אחד הבא על יבמתו פסל על ידי אחין

### Part 13
ומי אית ליה מאמר כלל על ידי אחין והתניא בן תשע שנים ויום אחד הוא פוסל בדבר אחד והאחין פוסלין על ידו בארבעה דברים הוא פוסל על ידי אחין בביאה והאחין פוסלין על ידו בביאה במאמר בגט בחליצה

### Part 14
ביאה דפסלה בין בתחלה בין בסוף פסיקא ליה מאמר דבתחילה פסיל בסוף לא פסיל לא פסיקא ליה

### Part 15
איתמר נמי אמר רב יהודה אמר שמואל יש לו גט וכן אמר רב תחליפא בר אבימי יש לו מאמר תניא נמי הכי יש לו גט ויש לו מאמר דברי רבי מאיר

### Part 16
וסבר רבי מאיר יש לו גט והתניא עשו ביאת בן תשע כמאמר בגדול רבי מאיר אומר עשו חליצת בן תשע כגט בגדול ואם איתא ליתני כגיטו אמר רב הונא בריה דרב יהושע אית ליה וזוטר

### Part 17
לרבן גמליאל דאמר אין גט אחר גט הני מילי בגדול אחר גדול וקטן אחר קטן אבל גדול אחר קטן מהני

### Part 18
לרבנן דאמרי יש גט אחר גט הני מילי בגדול אחר גדול או בקטן אחר קטן אבל קטן אחר גדול לא מהני

>Credit : William Davidson Edition
>License : CC-BY-NC