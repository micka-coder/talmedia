
### Part 1
משומדות פוסלת ואין משומדות פוסלת במעשר 

### Part 2
כל ערל לא יאכל בו למה לי בו אינו אוכל אבל אוכל הוא במצה ומרור

### Part 3
ואיצטריך למכתב ערל ואיצטריך למכתב כל בן נכר דאי כתב רחמנא ערל משום דמאיס אבל בן נכר דלא מאיס אימא לא ואי כתב רחמנא כל בן נכר משום דאין לבו לשמים אבל ערל דלבו לשמים אימא לא צריכא 

### Part 4
ממנו ממנו למה לי לכדרבה אמר רבי יצחק

### Part 5
אמר מר רבי עקיבא אומר אינו צריך הרי הוא אומר איש איש לרבות את הערל ואימא לרבות את האונן אמר רבי יוסי ברבי חנינא אמר קרא וכל זר זרות אמרתי לך ולא אנינות 

### Part 6
אימא ולא ערלות הא כתיב איש איש

### Part 7
ומה ראית מסתברא ערלות הוה ליה לרבויי שכן מעשים כרותים בדבר העבד מחוסר מעשה ומעשה בגופו וענוש כרת וישנו לפני הדבור ומילת זכריו ועבדיו מעכבת 

### Part 8
אדרבה אנינות הוה ליה לרבויי שכן ישנה בכל שעה ונוהגת באנשים ונשים ואין בידו לתקן עצמו

### Part 9
הנך נפישן רבא אמר בלא הנך נפישן נמי לא מצית אמרת אמר קרא איש איש איזהו דבר שישנו באיש ואינו באשה הוי אומר זה ערלות

### Part 10
ורבי עקיבא האי תושב ושכיר מאי עביד ליה אמר רב שמעיא לאתויי ערבי מהול וגבעוני מהול

### Part 11
והני מולין נינהו והא תנן קונם שאני נהנה לערלים מותר בערלי ישראל ואסור במולי אומות העולם קונם שאני נהנה למולין מותר במולי אומות העולם ואסור בערלי ישראל 

### Part 12
אלא לאתויי גר שמל ולא טבל וקטן שנולד כשהוא מהול וקסבר צריך להטיף ממנו דם ברית 

### Part 13
ורבי אליעזר לטעמיה דאמר גר שמל ולא טבל גר מעליא הוא וקסבר קטן כשנולד מהול אין צריך להטיף ממנו דם ברית 

### Part 14
ורבי אליעזר האי איש איש מאי עביד ליה דברה תורה כלשון בני אדם

### Part 15
בעי רב חמא בר עוקבא קטן ערל מהו לסוכו בשמן של תרומה ערלות שלא בזמנה מעכבא או לא מעכבא 

### Part 16
אמר רבי זירא תא שמע אין לי אלא מילת זכריו בשעת עשיה ועבדיו בשעת אכילה מנין ליתן את האמור של זה בזה ואת האמור של זה בזה תלמוד לומר אז אז לגזירה שוה 

### Part 17
בשלמא עבדיו משכחת לה דאיתנהו בשעת אכילה וליתנהו בשעת עשיה כגון דזבנינהו ביני ביני

### Part 18
אלא זכריו דאיתנהו בשעת אכילה וליתנהו בשעת עשיה היכי משכחת לה לאו דאתילוד בין עשיה לאכילה שמע מינה ערלות שלא בזמנה הויא ערלות

### Part 19
אמר רבא ותסברא המול לו כל זכר אמר רחמנא ואז יקרב לעשותו והאי לאו בר מהילא הוא אלא הכא במאי עסקינן כגון שחלצתו חמה 

### Part 20
וניתוב ליה כל שבעה דאמר שמואל חלצתו חמה נותנין לו כל שבעה דיהבינן ליה כל שבעה ונימהליה מצפרא בעינן

>Credit : William Davidson Edition
>License : CC-BY-NC