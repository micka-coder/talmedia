
### Part 1
וכי רבי לא שנאה רבי חייא מנין לו 

### Part 2
אמר ליה והא תנן מסרק של פשתן שניטלו שיניו ונשתיירו בו שתים טמאות ואחת טהורה וכולן שניטלו אחת אחת בפני עצמן טמאות 

### Part 3
של צמר שניטלו שיניו אחת מבינתים טהור נשתיירו בו שלש במקום אחד טמא היתה החיצונה אחת מהן טהור ניטלו שנים ועשאן למלקט טמאות אחת והתקינה לנר או למיתוח טמאה 

### Part 4
וקיימא לן דאין הלכה כאותה משנה אמר ליה בר מינה דההיא דרבי יוחנן וריש לקיש דאמרי תרוייהו זו אינה משנה 

### Part 5
מאי טעמא אמר רב הונא בר מנוח משמיה דרב אידי בריה דרב איקא משום דקשיא רישא לסיפא דקתני של צמר שניטלו שיניו אחת מבינתים טהור הא נשתיירו בו שתים במקום אחד טמא והדר תני נשתיירו בו שלש טמא שלש אין שתים לא 

### Part 6
ומאי קושיא דלמא הא בגווייתא הא בברייתא 

### Part 7
אלא מהכא דקתני וכולן שניטלו אחת אחת בפני עצמן טמאות ואף על גב דלא התקינה אימא סיפא אחת והתקינה לנר או למיתוח טמאה התקינה אין לא התקינה לא 

### Part 8
אמר אביי ומאי קושיא דלמא הא בקתייהו הא בלא קתייהו 

### Part 9
אמר רב פפא ומאי קושיא ודלמא הא בקטינתא הא באלימתא 

### Part 10
אלא משום דמסיימי בה דווקני זו רבי שמעון

### Part 11
שלח רבי חייא בר אבין מארסין תוך שלשה וכן עושים מעשה 

### Part 12
וכן היה רבי אלעזר מלמדנו משום רבי חנינא הגדול רובו של ראשון ורובו של שלישי ואמצעי שלם 

### Part 13
אמימר שרא ליארס ביום תשעים אמר ליה רב אשי לאמימר והא רב ושמואל דאמרי תרוייהו צריכה להמתין שלשה חדשים חוץ מיום שמת בו וחוץ מיום שנתארסה בו ההוא לענין מינקת איתמר דרב ושמואל דאמרי תרוייהו צריכה להמתין עשרים וארבעה חדש חוץ מיום שנולד בו וחוץ מיום שנתארסה בו

### Part 14
והא ההוא דעבד סעודת אירוסין ביום תשעים ואפסדיה רבא לסעודתיה ההיא סעודת נשואין הואי 

### Part 15
והלכתא צריכה להמתין עשרים וארבעה חודש חוץ מיום שנולד בו וחוץ מיום שנתארסה בו וצריכה להמתין שלשה חדשים חוץ מיום שמת בו וחוץ מיום שנתארסה בו

### Part 16
חוץ מן האלמנה וכו׳ אמר רב חסדא קל וחומר ומה במקום שאסור לכבס מותר ליארס מקום שמותר לכבס אינו דין שמותר ליארס 

### Part 17
מאי היא דתנן שבת שחל תשעה באב בתוכה אסור לספר ולכבס ובחמישי מותר מפני כבוד השבת ותניא קודם הזמן הזה העם ממעטין בעסקיהם מלישא ומליתן מלבנות ולנטוע ומארסין אבל לא כונסין ואין עושין סעודת אירוסין 

### Part 18
כי תניא ההיא קודם דקודם (תניא)

### Part 19
אמר רבא וקודם דקודם נמי קל וחומר ומה במקום שאסור לישא וליתן מותר ליארס מקום שמותר לישא וליתן אינו דין שמותר ליארס 

### Part 20
לא תימא דרבי יוסי אומר כל הנשים יתארסו אלא אימא כל הנשים ינשאו

>Credit : William Davidson Edition
>License : CC-BY-NC