
### Part 1
לרבי מאיר דאמר קדושין פסלי חופה נמי פסלה לרבי אלעזר ורבי שמעון דאמרי קדושין לא פסלי חופה נמי לא פסלה 

### Part 2
וממאי דלמא עד כאן לא קאמר רבי מאיר התם אלא בקדושין דקני לה אבל חופה דלא קנה לה לא 

### Part 3
אי נמי עד כאן לא קאמרי רבי אלעזר ורבי שמעון התם אלא בקדושין דלא קריבי לביאה אבל חופה דקריבא לביאה הכי נמי דפסלה

### Part 4
אלא אי איכא למימר בפלוגתא דהני תנאי דתניא נישאו זו וזו כשרות ופסולות או שנכנסו לחופה ולא נבעלו אוכלות משלו ואוכלות בתרומה 

### Part 5
נכנסו מכלל דנישאו נישאו ממש 

### Part 6
אלא לאו כגון שנכנסו לחופה ולא נבעלו וקתני אוכלות משלו ואוכלות בתרומה

### Part 7
רבי ישמעאל בנו של רבי יוחנן בן ברוקה אומר כל שביאתה מאכילתה חופתה מאכילתה וכל שאין ביאתה מאכילתה אין חופתה מאכילתה 

### Part 8
ממאי דלמא רבי ישמעאל בנו של רבי יוחנן בן ברוקה כרבי מאיר סבירא ליה דאמר קדושין לא אכלה 

### Part 9
האי כל שאין ביאתה מאכילתה אין חופתה מאכילתה כל שאין ביאתה מאכילתה אין כספה מאכילתה מיבעי ליה דלמא איידי דאמר תנא קמא חופה אמר איהו נמי חופה

### Part 10
אמר רב עמרם הא מילתא אמר לן רב ששת ואנהרינהו לעיינין ממתניתין יש חופה לפסולות ותנא תונא אמן שלא שטיתי ארוסה ונשואה שומרת יבם וכנוסה 

### Part 11
האי ארוסה היכי דמי אילימא דקני לה כשהיא ארוסה וקא משקה לה כשהיא ארוסה ארוסה בת משתיא היא והא תנן ארוסה ושומרת יבם לא שותות ולא נוטלות כתובה 

### Part 12
אלא דקני לה כשהיא ארוסה ואיסתתרה וקמשקה לה כשהיא נשואה מי בדקי לה מיא והתניא ונקה האיש מעון בזמן שהאיש מנוקה מעון המים בודקין את אשתו אין האיש מנוקה מעון אין המים בודקין את אשתו 

### Part 13
אלא דקני לה כשהיא ארוסה ואיסתתרה ונכנסה לחופה ולא נבעלה ושמע מינה יש חופה לפסולות

### Part 14
אמר רבא ותסברא דהא מתרצתא היא והא כי אתא רבי אחא בר חנינא מדרומא אתא ואייתי מתניתא בידיה מבלעדי אישך מי שקדמה שכיבת בעל לבועל ולא שקדמה שכיבת בועל לבעל

### Part 15
אמר רמי בר חמא משכחת לה כגון שבא עליה ארוסה בבית אביה 

### Part 16
דכוותה גבי שומרת יבם שבא עליה יבם בבית חמיה

>Credit : William Davidson Edition
>License : CC-BY-NC