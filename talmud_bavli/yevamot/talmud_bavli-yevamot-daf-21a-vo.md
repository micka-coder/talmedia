
### Part 1
באלמנה מן הנשואין כולי עלמא לא פליגי דלא פטרה דאין עשה דוחה לא תעשה ועשה כי פליגי באלמנה מן הארוסין מאן דאמר פוטרת אתי עשה ודחי את לא תעשה ומאן דאמר אינה פוטרת לא אתי עשה ודחי את לא תעשה כיון דאפשר בחליצה 

### Part 2
מיתיבי ואם בעלו קנו תיובתא

### Part 3
לימא תיהוי נמי תיובתא דריש לקיש אמר לך ריש לקיש כי אמינא אנא היכא דמקיימי מצוה אבל הכא חליצה במקום ייבום לאו מצוה היא

### Part 4
אמר רבא רמז לשניות מן התורה מנין שנאמר כי את כל התועבות האל עשו אנשי הארץ האל קשות מכלל דאיכא רכות ומאי נינהו שניות 

### Part 5
ומאי משמע דהאל לישנא דקשה הוא דכתיב ואת אילי הארץ לקח

### Part 6
לימא פליגא דרבי לוי דאמר רבי לוי קשה עונשין של מדות יותר מעונשין של עריות שזה נאמר בהן אל וזה נאמר בהן אלה אל קשה ואלה קשה מאל

### Part 7
גבי עריות נמי הא כתיב אלה ההוא למעוטי מדות מכרת 

### Part 8
אלא מאי חומרייהו הני אפשר בתשובה הני לא אפשר בתשובה 

### Part 9
רב יהודה אמר מהכא ואזן וחקר תקן משלים הרבה ואמר עולא אמר רבי אלעזר קודם שבא שלמה היתה תורה דומה לכפיפה שאין לה אזנים עד שבא שלמה ועשה לה אזנים

### Part 10
רבי אושעיא אמר מהכא פרעהו אל תעבר בו שטה מעליו ועבור

### Part 11
אמר רב אשי משל דרבי אושעיא למה הדבר דומה לאדם משמר פרדס משמרו מבחוץ כולו משתמר משמרו מבפנים שלפניו משתמר שלאחריו אינו משתמר והא דרב אשי בדותא היא התם שלפניו מיהא משתמר הכא אי לאו שניות פגע בערוה גופה 

### Part 12
רב כהנא אמר מהכא ושמרתם את משמרתי עשו משמרת למשמרתי 

### Part 13
אמר ליה אביי לרב יוסף הא דאורייתא היא דאורייתא ופירשו רבנן כל התורה נמי פירשו רבנן אלא מדרבנן וקרא אסמכתא בעלמא

### Part 14
תנו רבנן מה הם שניות אם אמו ואם אביו ואשת אבי אביו ואשת אבי אמו ואשת אחי האב מן האם ואשת אחי האם מן האב וכלת בנו וכלת בתו ומותר אדם באשת חמיו ובאשת חורגו ואסור בבת חורגו וחורגו מותר באשתו ובתו 

### Part 15
ואשת חורגו אומרת לו אני מותרת לך ובתי אסורה לך 

### Part 16
בת חורגו דאורייתא היא דכתיב את בת בנה ואת בת בתה משום דקבעי למיתני סיפא אשת חורגו אומרת לו אני מותרת לך ובתי אסורה לך ואף על גב דבתי אסורה לך מדאורייתא בדידי לא גזור ביה רבנן תנא רישא נמי בת חורגו 

### Part 17
אי הכי אשת חמיו נמי תימא אני מותרת לך ובתי אסורה לך דהויא אחות אשתו הא פסיקא ליה הא לא פסיקא ליה

### Part 18
אמר רב ארבע נשים יש להן הפסק נקיט רב בידיה תלת אשת אחי האם מן האב ואשת אחי האב מן האם וכלתו וזעירי מוסיף אף אשת אבי אמו אמר רב נחמן בר יצחק וסימניך דעילאי דרב 

### Part 19
ורב מאי טעמא לא חשיב ליה מיחלפא ליה באשת אבי אביו

### Part 20
וזעירי להתם שכיח ואזיל להכא לא שכיח ואזיל

### Part 21
כלתו

>Credit : William Davidson Edition
>License : CC-BY-NC