
### Part 1
פשיטא בת לוי מן המעשר איצטריכא ליה 

### Part 2
ובת לוי מן המעשר מי מיפסלא בזנות והתניא לויה שנשבית או שנבעלה בעילת זנות נותנין לה מעשר ואוכלת אמר רב ששת קנסא

### Part 3
בת כהן מן התרומה אפילו בתרומה דרבנן

### Part 4
ואין יורשיו של זה ויורשיו של זה יורשין כתובתה וכו׳ כתובה מאי עבידתה אמר רב פפא כתובת בנין דיכרין 

### Part 5
פשיטא מהו דתימא לדידה דעבדא איסורא קנסוה רבנן לזרעה לא קנסו רבנן קא משמע לן

### Part 6
אחיו של זה ואחיו של זה חולצין ולא מייבמין אחיו של ראשון חולץ מדאורייתא ולא מייבם מדרבנן אחיו של שני חולץ מדרבנן ולא מייבם לא מדאורייתא ולא מדרבנן

### Part 7
רבי יוסי אומר כתובתה על נכסי בעלה וכו׳ אמר רב הונא בתראי מודו לקמאי קמאי לא מודו לבתראי

### Part 8
רבי שמעון מודי ליה לרבי אלעזר דמה ביאה דעיקר איסורא לא קניס וכל שכן מציאתה ומעשה ידיה דממונא הוא ורבי אלעזר לא מודי ליה לרבי שמעון מציאתה ומעשה ידיה דממונא הוא לא קניס אבל ביאה דאיסורא הוא קניס

### Part 9
ותרוייהו מודו ליה לרבי יוסי הני דיתבא תותיה לא קניס וכל שכן כתובה דלמשקל ומיפק קאי ורבי יוסי לא מודי להו כתובה דלמשקל ומיפק הוא דלא קניס אבל הני דיתבא תותיה קניס

### Part 10
רבי יוחנן אמר קמאי מודו לבתראי בתראי לא מודו לקמאי רבי יוסי מודי ליה לרבי אלעזר כתובה דמדידיה לדידה לא קניס וכל שכן מציאתה ומעשה ידיה דמדידה לדידיה 

### Part 11
ורבי אלעזר לא מודי ליה מציאתה ומעשה ידיה הוא דמדידה לדידיה לא קניס אבל כתובה דמדידיה לדידה קניס

### Part 12
ותרוייהו מודו ליה לרבי שמעון ומה הני דמחיים לא קנסי ביאה דלאחר מיתה לא כל שכן ורבי שמעון לא מודי להו ביאה הוא דלאחר מיתה לא קניס אבל הני דמחיים קניס

### Part 13
נשאת שלא ברשות וכו׳ אמר רב הונא אמר רב הכי הלכתא אמר ליה רב נחמן גנבא גנובי למה לך אי סבירא לך כרבי שמעון אימא הלכה כרבי שמעון דשמעתיך כרבי שמעון קאזלה

### Part 14
וכי תימא אי אמינא הלכה כרבי שמעון משמע אפילו בקמייתא אימא הלכה כרבי שמעון באחרונה קשיא

### Part 15
אמר רב ששת אמינא כי ניים ושכיב רב אמרה להא שמעתתא הלכה מכלל דפליגי מאי הוה לה למיעבד מיאנס אנסה

### Part 16
ועוד תניא כל עריות שבתורה אין צריכות הימנו גט חוץ מאשת איש שניסת על פי בית דין על פי בית דין הוא דבעיא גיטא על פי עדים לא בעיא גיטא

### Part 17
מני אילימא רבי שמעון על פי בית דין מי בעיא גט והתניא רבי שמעון אומר עשו בית דין בהוראתן כזדון איש באשה על פי עדים כשגגת איש באשה אידי ואידי לא בעיא גט

### Part 18
אלא לאו רבנן היא 

### Part 19
לעולם רבי שמעון היא ותריץ הכי רבי שמעון אומר עשו בית דין בהוראתן ככוונת איש באשה [ובעיא גט] על פי עדים כשלא בכוונת איש באשה [ולא בעיא גט]

### Part 20
רב אשי אמר לענין איסורא קתני והכי קאמר עשו בית דין בהוראתן כזדון איש באשה ומיתסרא על בעלה על פי עדים כשגגת איש באשה ולא מיתסרא על בעלה

>Credit : William Davidson Edition
>License : CC-BY-NC