
### Part 1
והבא עליה באשם תלוי קאי אמר רב ששת כגון שניסת לאחד מעדיה

### Part 2
היא גופה באשם תלוי קיימא באומרת ברי לי אי הכי מאי למימרא אפילו רבי מנחם ברבי יוסי לא קאמר אלא כשבאו עדים ואחר כך ניסת אבל ניסת ואחר כך באו עדים לא אמר

### Part 3
דתניא שנים אומרים מת ושנים אומרים לא מת שנים אומרים נתגרשה ושנים אומרים לא נתגרשה הרי זו לא תנשא ואם ניסת לא תצא רבי מנחם ברבי יוסי אמר תצא אמר רבי מנחם ברבי יוסי אימת אני אומר תצא בזמן שבאו עדים ואחר כך ניסת אבל ניסת ואחר כך באו עדים הרי זו לא תצא

### Part 4
כי קאמר רב נמי בזמן שבאו עדים ואחר כך ניסת לאפוקי מדרבי מנחם ברבי יוסי ואיכא דאמר טעמא דניסת ואחר כך באו עדים אבל באו עדים ואחר כך ניסת תצא כמאן כרבי מנחם ברבי יוסי

### Part 5
מתיב רבא מנין שאם לא רצה דפנו תלמוד לומר וקדשתו בעל כרחו

### Part 6
היכי דמי אילימא דלא ניסת לאחד מעדיה ולא קאמרה ברי לי צריכא למימר דדפנו אלא לאו דניסת לאחד מעדיה וקאמרה ברי לי וקתני דפנו אלמא מפקינן לה מיניה

### Part 7
איסור כהונה שאני ואיבעית אימא מאי דפנו דפנו בעדים ואבעית אימא כשבאו עדים ואחר כך ניסת ורבי מנחם ברבי יוסי היא

### Part 8
רב אשי אומר מאי לא תצא דקאמר רב לא תצא מהיתירה הראשון 

### Part 9
הא אמרה רב חדא זימנא דתנן ניסת שלא ברשות מותרת לחזור לו ואמר רב הונא אמר רב הכי הלכתא חדא מכללא דחברתה איתמר

### Part 10
אמר שמואל לא שנו אלא שלא מכחשתו אבל מכחשתו לא תצא במאי עסקינן אילימא בבי תרי כי מכחשתא ליה מאי הוי אלא בחד טעמא דמכחשתו הא שתקה תצא

### Part 11
והאמר עולא כל מקום שהאמינה תורה עד אחד הרי כאן שנים ואין דבריו של אחד במקום שנים הכא במאי עסקינן בפסולי עדות וכדרבי נחמיה

### Part 12
דתניא רבי נחמיה אומר כל מקום שהאמינה תורה עד אחד הלך אחר רוב דעות ועשו שתי נשים באיש אחד כשני אנשים באיש אחד

### Part 13
ואיבעית אימא כל היכא דאתא עד אחד כשר מעיקרא אפילו מאה נשים כעד אחד דמיין הכא במאי עסקינן כגון דאתיא אשה מעיקרא 

### Part 14
ותרצה לדרבי נחמיה הכי רבי נחמיה אומר כל מקום שהאמינה תורה עד אחד הלך אחר רוב דעות ועשו שתי נשים באשה אחת כשני אנשים באיש אחד אבל שתי נשים באיש אחד כפלגא ופלגא דמי

### Part 15
צריכה גט מזה ומזה בשלמא מראשון תבעי גט אלא משני אמאי זנות בעלמא הוא

### Part 16
אמר רב הונא גזירה שמא יאמרו גירש זה ונשא זה ונמצאת אשת איש יוצאה בלא גט אי הכי סיפא דקתני אמרו לה מת בעלך ונתקדשה ואחר כך בא בעלה מותרת לחזור לו התם נמי נימא גירש זה וקדש זה ונמצאת אשת איש יוצאה שלא בגט

### Part 17
לעולם בעיא גט אי הכי נמצא זה מחזיר גרושתו משנתארסה כרבי יוסי בן כיפר דאמר מן הנשואין אסורה מן האירוסין מותרת 

### Part 18
הא מדקתני סיפא אף על פי

>Credit : William Davidson Edition
>License : CC-BY-NC