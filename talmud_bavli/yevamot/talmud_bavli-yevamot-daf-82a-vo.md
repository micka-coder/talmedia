
### Part 1
רבי יהודה לטעמיה דאמר מין במינו לא בטיל 

### Part 2
אבל לא נימוח מאי לא תעלה אדתני אבל חתיכה של חטאת טהורה שנתערבה במאה חתיכות של חולין טהורות לא תעלה ניפלוג וניתני בדידה במה דברים אמורים בשנימוחה אבל לא נימוחה לא תעלה 

### Part 3
טהורות בטהורות עדיף ליה

### Part 4
ולריש לקיש מאי שנא רישא ומאי שנא סיפא אמר רב שישא בריה דרב אידי רישא בטומאת משקין דרבנן סיפא דאורייתא 

### Part 5
אבל טומאת שרץ מאי לא תעלה

### Part 6
אדתני סיפא אבל חתיכה של חטאת טהורה שנתערבה במאה חתיכות של חולין טהורות לא תעלה ניפלוג וליתני בדידה במה דברים אמורים בטומאת משקין אבל בטומאת שרץ לא טהורה בטהורות עדיף ליה

### Part 7
רבה אמר רישא איסור לאו סיפא איסור כרת 

### Part 8
והא רבה הוא דאמר כל בדאורייתא לא שנא איסור לאו ולא שנא איסור כרת קשיא

### Part 9
רב אשי אמר סיפא משום דהוי ליה דבר שיש לו מתירין וכל דבר שיש לו מתירין אפילו באלף לא בטיל

### Part 10
והא דרב אשי בדותא היא למאן אי לכהן מישרא שרי אי לישראל לעולם אסור אלא הא דרב אשי בדותא היא

### Part 11
וסבר רבי יוחנן תרומה בזמן הזה דאורייתא והתניא שתי קופות אחת של חולין ואחת של תרומה ולפניהם שתי סאין אחת של חולין ואחת של תרומה ונפלו אלו בתוך אלו הרי אלו מותרים שאני אומר תרומה לתוך תרומה נפלה וחולין בתוך חולין נפלו 

### Part 12
ואמר ריש לקיש והוא שרבו חולין על התרומה ורבי יוחנן אמר אף על פי שלא רבו חולין על התרומה 

### Part 13
בשלמא לריש לקיש קסבר בדרבנן נמי רבויא הוא דבעינן אלא לרבי יוחנן קשיא 

### Part 14
הא מני רבנן היא

>Credit : William Davidson Edition
>License : CC-BY-NC