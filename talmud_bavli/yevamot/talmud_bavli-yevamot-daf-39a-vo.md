
### Part 1
וקסבר אביי ידו כידה

### Part 2
אמר ליה רבא אי דנפלי לה כשהיא תחתיו דבעל דכולי עלמא לא פליגי דידו עדיפא מידה 

### Part 3
אלא אידי ואידי דנפלו לה כשהיא שומרת יבם רישא דלא עבד בה מאמר סיפא דעבד בה מאמר 

### Part 4
וקסבר רבא מאמר לבית שמאי עושה ודאי ארוסה וספק נשואה ודאי ארוסה לדחות בצרה וספק נשואה לחלוק בנכסים

### Part 5
איתמר משמיה דרבי אלעזר כוותיה דרבא ואיתמר משמיה דרבי יוסי ברבי חנינא כוותיה דאביי 

### Part 6
ומי אמר רבי אלעזר הכי והא אמר רבי אלעזר מאמר לבית שמאי אינה קונה אלא לדחות בצרה בלבד 

### Part 7
איפוך ואי בעית אימא לעולם לא תיפוך אמר לך רבי אלעזר כי אמרי אנא דלא סגי לה בגט אלא דבעי נמי חליצה לחלוק בנכסים דלא קני מי אמרי

### Part 8
אמר רב פפא דיוקא דמתניתין כוותיה דאביי ואף על גב דקשיא מתה 

### Part 9
דקתני נכסים הנכנסים ויוצאים עמה מאי נכנסין ומאי יוצאין לאו נכנסין לרשות הבעל ויוצאים מרשות הבעל לרשות האב 

### Part 10
ואף על גב דקשיא מתה אדמפלגי בגופה ולאחר מיתה לפלגו בחייה ולפירות 

### Part 11
ותו לא מידי

### Part 12
כנסה הרי היא כו׳ למאי הלכתא אמר רבי יוסי בר חנינא לומר שמגרשה בגט ומחזירה 

### Part 13
מגרשה בגט פשיטא סלקא דעתך אמינא הואיל וכתיב ולקחה לו לאשה ויבמה אמר רחמנא ועדיין יבומי הראשון עליה בחליצה אין בגט לא קא משמע לן 

### Part 14
מחזירה פשיטא סלקא דעתך אמינא מצוה דרמיא רחמנא עליה עבדה השתא תיקום עליה באיסור אשת אח קא משמע לן 

### Part 15
ואימא הכי נמי אמר קרא ולקחה לו לאשה כיון שלקחה הרי היא כאשתו לכל דבר

### Part 16
ובלבד שתהא כתובתה כו׳ מאי טעמא אשה הקנו לו מן השמים

### Part 17
ואי לית לה מן הראשון תקינו לה משני כדי שלא תהא קלה בעיניו להוציאה

### Part 18
מתני׳ מצוה בגדול לייבם לא רצה מהלכין על כל האחין לא רצו חוזרין אצל גדול ואומרים לו עליך מצוה או חלוץ או ייבם 

### Part 19
תלה בקטן עד שיגדיל או בגדול עד שיבא ממדינת הים או חרש או שוטה אין שומעין לו אלא אומרים לו עליך מצוה או חלוץ או ייבם

### Part 20
גמ׳ איתמר ביאת קטן וחליצת גדול פליגי בה רבי יוחנן ורבי יהושע בן לוי חד אמר ביאת קטן עדיפא וחד אמר חליצת גדול עדיפא 

### Part 21
מאן דאמר ביאת קטן עדיפא דהא מצוה בייבום ומאן דאמר חליצת גדול עדיפא במקום גדול ביאת קטן לאו כלום היא

### Part 22
תנן לא רצה מחזירין על כל האחין מאי לאו לא רצה לייבם אלא לחלוץ וקתני מהלכין אצל האחין שמע מינה ביאת קטן עדיפא 

### Part 23
לא לא רצה לחלוץ ולא לייבם דכוותה גבי האחין לא רצו לא לחלוץ ולא לייבם אמאי חוזרים אצל הגדול למיכפייה לכפייה לדידהו כיון דמצוה עליה דידיה רמיא לדידיה כייפינן

### Part 24
תנן תלה בקטן עד שיגדיל אין שומעין לו ואי ביאת קטן עדיפא אמאי אין שומעין לו נינטר דלמא גדיל ומייבם 

### Part 25
וליטעמיך ובגדול עד שיבא ממדינת הים אין שומעין לו אמאי נינטר דלמא אתי וחליץ אלא כל שהויי מצוה לא משהינן

>Credit : William Davidson Edition
>License : CC-BY-NC