
### Part 1
תינח היכא דנשא מת ואחר כך נשא חי דמגו דאישתרי איסור אשת אח אישתרי נמי איסור אחות אשה 

### Part 2
אלא נשא חי ואחר כך נשא מת איסור אחות אשה קדים

### Part 3
ואפילו נשא מת נמי תינח היכא דנשא מת ומת ואחר כך נשא חי דחזיא ליה דביני ביני אלא נשא מת ולא מת ואחר כך נשא חי לא איחזיא ליה כלל 

### Part 4
מי לא מודי עולא שאם ראה קרי בליל שמיני שאין מכניס ידיו לבהונות שלא יצא בשעה שהיא ראויה להביא בה קרבן

### Part 5
אלא כי איצטריך עליה היכא דנשא מת ומת ואחר כך נשא חי

### Part 6
ואי בעית אימא אתיא בהיקישא מדרבי יונה דאמר רבי יונה ואיתימא רב הונא בריה דרב יהושע אמר קרא כי כל אשר יעשה מכל התועבות האלה ונכרתו הוקשו כל העריות כולן לאשת אח מה אשת אח שריא אף כל עריות נמי שריין כתב רחמנא עליה

### Part 7
אמר ליה רב אחא מדפתי לרבינא מכדי כל עריות איכא לאקושינהו לאשת אח ואיכא לאקושינהו לאחות אשה מאי חזית דאקשת לאחות אשה אקשינהו לאשת אח

### Part 8
איבעית אימא לקולא וחומרא לחומרא מקשינן איבעית אימא הכא תרי איסורי והכא תרי איסורי ותרי מתרי ילפינן אבל הכא חדא איסורא ותרי מחדא לא ילפינן

### Part 9
רבא אמר ערוה לא צריכא קרא דאין עשה דוחה לא תעשה שיש בו כרת כי איצטריך קרא למיסר צרה 

### Part 10
וערוה לא צריכא קרא והא תניא אין לי אלא היא

### Part 11
משום צרתה 

### Part 12
והא קתני אין לי אלא הן משום צרותיהן

### Part 13
תא שמע רבי אומר ולקח ולקחה ויבם ויבמה לאסור צרות ועריות

### Part 14
אימא לאסור צרות של עריות והא תרי קראי קנסיב ליה מאי לאו חד לערוה וחד לצרה

### Part 15
לא אידי ואידי לצרה חד למיסר צרה במקום מצוה וחד למישרי צרה שלא במקום מצוה 

### Part 16
מאי טעמא ויבם ויבמה במקום ייבום הוא דאסירא צרה שלא במקום ייבום שריא צרה

### Part 17
אמר רב אשי מתניתין נמי דיקא דקתני חמש עשרה נשים פוטרות צרותיהן ואילו פטורות ופוטרות לא קתני שמע מינה

### Part 18
ומאי שנא ערוה דלא צריכא קרא דאין עשה דוחה לא תעשה שיש בו כרת צרה נמי לא תיבעי קרא משום דאין עשה דוחה לא תעשה שיש בו כרת 

### Part 19
אמר ליה רב אחא בר ביבי מר לרבינא הכי קאמרינן משמיה דרבא צרה נמי לא איצטריך קרא כי איצטריך קרא

>Credit : William Davidson Edition
>License : CC-BY-NC