
### Part 1
מימנעי ולא נסבי לה

### Part 2
ומאי שנא קטנה דאכלה בתרומה ומאי שנא חרשת דלא אכלה בתרומה דתנן העיד רבי יוחנן בן גודגדא על החרשת שהשיאה אביה שיוצאה בגט ועל קטנה בת ישראל שנשאת לכהן שאוכלת בתרומה ואילו חרשת לא אכלה

### Part 3
גזירה שמא יאכיל חרש בחרשת וליכול קטן אוכל נבלות הוא

### Part 4
גזירה שמא יאכיל חרש בפקחת וחרש בפקחת נמי ליכול בתרומה דרבנן גזירה דלמא אתי לאוכלה בתרומה דאורייתא

### Part 5
ומאי שנא קטנה דאית לה כתובה ומאי שנא חרשת דלית לה כתובה דאם כן מימנעי ולא נסבי לה

### Part 6
וקטנה מנלן דאית לה כתובה דתנן הממאנת והשנייה ואיילונית אין להן כתובה אבל יוצאה בגט וקטנה יש לה כתובה

### Part 7
וחרשת מנלן דלית לה כתובה דתניא חרש ושוטה שנשאו פקחות אף על פי שנתפקח החרש ונשתפה השוטה אין להם עליהם כלום רצו לקיימן יש להם כתובה

### Part 8
ופקח שנשא חרשת או שוטה אפילו כתב לה מאה מנה כתובתה קיימת מפני שרצה לזוק בנכסיו טעמא דרצה הא לא רצה אין לה דאם כן מימנעי ולא נסבי לה

### Part 9
אי הכי פקחת לחרש ליתקן לה כתובה דאם כן מימנעי ולא מינסבי יותר משהאיש רוצה לישא אשה רוצה להנשא

### Part 10
ההוא חרש דהוה בשבבותיה דרב מלכיו אנסביה איתתא וכתב לה ארבע מאה זוזי מנכסיה אמר רבא מאן חכים כרב מלכיו דגברא רבה הוא קסבר אילו רצה שפחה לשמשו מי לא זבנינן ליה כל שכן הכא דאיכא תרתי

### Part 11
אמר רב חייא בר אשי אמר שמואל אשת חרש אין חייבין עליה אשם תלוי

### Part 12
לימא מסייע ליה חמשה לא יתרומו ואם תרמו אין תרומתן תרומה ואלו הן חרש שוטה וקטן והתורם את שאינו שלו וגוי שתרם של ישראל אפילו ברשות ישראל אין תרומתו תרומה

### Part 13
הוא דאמר כרבי אלעזר דתניא רבי יצחק אומר משום רבי אלעזר תרומת חרש לא תצא לחולין מפני שהוא ספק אי סבירא כרבי אלעזר אשם תלוי נמי ליחייב

### Part 14
בעינן חתיכה משתי חתיכות

### Part 15
ומי בעי רבי אלעזר חתיכה משתי חתיכות והתניא רבי אלעזר אומר כוי חייבין על חלבו אשם תלוי 

### Part 16
שמואל סבר כרבי אלעזר בחדא ופליג עליה בחדא

### Part 17
ואיכא דאמרי אמר רב חייא בר אשי אמר שמואל אשת חרש חייבין עליה אשם תלוי מיתיבי חמשה לא יתרומו סבר לה כרבי אלעזר

### Part 18
בעא רב אשי מאי טעמא דרבי אלעזר מיפשט פשיטא לי׳ דחרש דעתא קלישתא הוא ומיהו מספקא לי׳ אי דעתא צילותא

>Credit : William Davidson Edition
>License : CC-BY-NC