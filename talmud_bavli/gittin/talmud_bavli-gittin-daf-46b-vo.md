
### Part 1
מאי קונם אמר רב הונא באומר יאסרו כל פירות שבעולם עלי אם איני מגרשך

### Part 2
והתירו לו שיחזירנה פשיטא מהו דתימא ליגזור משום דרבי נתן דתניא רבי נתן אומר הנודר כאילו בנה במה והמקיימו כאילו הקריב עליה קרבן קא משמע לן

### Part 3
מפני תיקון העולם מאי תיקון העולם איכא אמר רב ששת ארישא

### Part 4
רבינא אמר לעולם אסיפא והכי קתני אין בזו מפני תיקון העולם

### Part 5
מתני׳ המוציא את אשתו משום אילונית רבי יהודה אומר לא יחזיר וחכמים אומרים יחזיר

### Part 6
נישאת לאחר והיו לה בנים הימנו והיא תובעת כתובתה אמר רבי יהודה אומר לה שתיקותיך יפה מדיבוריך

### Part 7
גמ׳ למימרא דרבי יהודה חייש לקלקולא ורבנן לא חיישי לקלקולא והא איפכא שמעינן להו

### Part 8
דתנן המוציא את אשתו משום שם רע לא יחזיר ומשום נדר לא יחזיר רבי יהודה אומר כל נדר שידעו בו רבים לא יחזיר ושלא ידעו בו רבים יחזיר אלמא [ רבנן חיישי לקלקולא] ורבי יהודה לא חייש לקלקולא

### Part 9
אמר שמואל איפוך

### Part 10
והא מדקתני סיפא נישאת לאחר והיו לה בנים הימנו והיא תובעת כתובתה אמר רבי יהודה אומר לה שתיקותיך יפה מדיבוריך מכלל דרבי יהודה חייש לקלקולא הא נמי איפוך

### Part 11
אביי אמר לעולם לא תיפוך ורבי יהודה בההיא סבר לה כרבי מאיר וסבר לה כרבי אלעזר בצריך סבר לה כרבי אלעזר בשאינו צריך סבר לה כרבי מאיר

### Part 12
אמר רבא דרבי יהודה אדרבי יהודה קשיא דרבנן אדרבנן לא קשיא

### Part 13
אלא אמר רבא דרבי יהודה אדרבי יהודה לא קשיא כדשנינן דרבנן אדרבנן לא קשיא מאן חכמים רבי מאיר דאמר בעינן תנאי כפול והכא במאי עסקינן בדלא כפליה לתנאיה

### Part 14
מתני׳ המוכר את עצמו ואת בניו לגוים אין פודין אותו אבל פודין את הבנים לאחר מיתת אביהן

### Part 15
גמ׳ אמר רב אסי והוא שמכר ושנה ושילש

### Part 16
הנהו בני בי מיכסי דיזפי זוזי מגוים ולא הוה להו למפרעינהו אתו וקא גרבי להו אתו לקמיה דרב הונא אמר להו מאי איעביד לכו דתנן המוכר את עצמו ואת בניו לגוים אין פודין אותו

### Part 17
אמר ליה רבי אבא לימדתני רבינו והוא שמכר ושנה ושילש אמר ליה הני מרגל רגילי דעבדי הכי

### Part 18
ההוא גברא דזבין נפשיה ללודאי אתא לקמיה דרבי אמי אמר ליה

>Credit : William Davidson Edition
>License : CC-BY-NC