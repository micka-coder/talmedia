
### Part 1
זו דברי רבי מאיר אבל חכמים אומרים אפילו לא כתב אלא לשם סנטר שבעיר הרי זו מגורשת

### Part 2
ההוא גיטא דהוה כתיב ביה לשם איסטנדרא דבשכר שלחה רב נחמן בר רב חסדא לקמיה דרבה כי האי גוונא מאי

### Part 3
שלח ליה בהא אפילו רבי מאיר מודי מאי טעמא מאותה מלכות הוא

### Part 4
ומאי שנא מסנטר שבעיר התם זילא להו מילתא הכא שביחא להו מילתא

### Part 5
אמר רבי אבא אמר רב הונא אמר רב זו דברי רבי מאיר אבל חכמים אומרים הולד כשר ומודים חכמים לרבי מאיר שאם שינה שמו ושמה שם עירו ושם עירה שהולד ממזר

### Part 6
אמר רב אשי אף אנן נמי תנינא שינה שמו ושמה שם עירו ושם עירה תצא מזה ומזה וכל הדרכים האלו בה

### Part 7
הא מאן קתני לה אילימא רבי מאיר ליערבינהו וליתנינהו אלא שמע מינה רבנן שמע מינה

### Part 8
כל עריות שאמרו כו׳ נישאו אין זינו לא

### Part 9
לימא תיהוי תיובתא דרב המנונא דאמר רב המנונא שומרת יבם שזינתה אסורה ליבמה

### Part 10
לא נישאו והוא הדין לזינו והאי דקתני נישאו לישנא מעליא נקט

### Part 11
ואיכא דאמרי נישאו והוא הדין לזינו

### Part 12
לימא מסייע ליה לרב המנונא דאמר רב המנונא שומרת יבם שזינתה אסורה ליבמה

### Part 13
לא נישאו דווקא משום דמיחלפא באשה שהלך בעלה למדינת הים

### Part 14
הכונס את יבמתו כו׳ וצריכא דאי אשמעינן בהך קמייתא משום דלא איקיים מצות יבום

### Part 15
אבל הכא דאיקיים מצות יבום אימא לא

### Part 16
ואי אשמעינן הכא משום דקא רמיא קמיה אבל התם דלא רמיא קמיה אימא לא צריכא

### Part 17
כתב הסופר וטעה ונתן גט לאשה ושובר וכו׳ רבי אליעזר אומר אם לאלתר יצא וכו׳

### Part 18
היכי דמי לאלתר והיכי דמי לאחר זמן אמר רב יהודה אמר שמואל כל זמן שיושבין ועסוקין באותו ענין זהו לאלתר עמדו זהו לאחר זמן

### Part 19
ורב אדא בר אהבה אמר לא נישאת זהו לאלתר נישאת זהו לאחר זמן

### Part 20
תנן לא כל הימנו מן הראשון לאבד זכותו של שני בשלמא לרב אדא בר אהבה היינו דקתני שני אלא לשמואל מאי שני

>Credit : William Davidson Edition
>License : CC-BY-NC