
### Part 1
והתנן שני אחין חרשין נשואין שתי אחיות פיקחות או שתי אחיות חרשות או שתי אחיות אחת פיקחת ואחת חרשת וכן שתי אחיות חרשות נשואות לשני אחין פיקחין או לשני אחין חרשין או לשני אחין אחד פיקח ואחד חרש הרי אלו פטורות מן החליצה ומן היבום

### Part 2
ואם היו נכריות יכנסו ואם רצו להוציאן יוציאו

### Part 3
אלא מחוורתא כדשנין מעיקרא

### Part 4
אמר רבי יוחנן חלוקין עליו חביריו על רבן שמעון בן גמליאל

### Part 5
אמר אביי אף אנן נמי תנינא נישטת לא יוציא נתחרש הוא או נשתטה לא יוציא עולמית מאי עולמית לאו אף על גב דיכול לדבר מתוך הכתב

### Part 6
אמר רב פפא אי לאו דאשמועינן רבי יוחנן הוה אמינא רבן שמעון בן גמליאל לפרושי טעמא דתנא קמא הוא דאתא ומאי עולמית אף על גב דחזינא ליה דחריף

### Part 7
אי נמי לכדרבי יצחק דאמר רבי יצחק דבר תורה שוטה מתגרשת מידי דהוה אפיקחת בעל כרחה

### Part 8
ומה טעם אמרו אינה מתגרשת שלא ינהגו בה מנהג הפקר

### Part 9
מתני׳ אמרו לו נכתוב גט לאשתך ואמר להן כתובו אמרו לסופר וכתב ולעדים וחתמו אף על פי שכתבוהו וחתמוהו ונתנוהו לו וחזר ונתנו לה הרי הגט בטל עד שיאמר לסופר כתוב ולעדים חתומו

### Part 10
גמ׳ טעמא דלא אמר תנו הא אמר תנו נותנין מני רבי מאיר היא דאמר מילי מימסרן לשליח

### Part 11
אימא סיפא עד שיאמר לסופר כתוב ולעדים חתומו אתאן לרבי יוסי דאמר מילי לא מימסרן לשליח

### Part 12
רישא רבי מאיר וסיפא רבי יוסי אין רישא רבי מאיר וסיפא רבי יוסי

### Part 13
אביי אמר כולה רבי מאיר היא והכא במאי עסקינן דלא אמר תנו אי הכי עד שיאמר תנו מיבעי ליה

### Part 14
אלא הכא במאי עסקינן דלא אמר לבי תלתא אי הכי עד שיאמר לשלשה מיבעי ליה

### Part 15
אלא כולה רבי יוסי היא והכא במאי עסקינן דלא אמר אמרו

### Part 16
אי הכי עד שיאמר אמרו מיבעי ליה

### Part 17
ועוד מי מודה רבי יוסי באומר אמרו והתנן כתב סופר ועד כשר ואמר רבי ירמיה חתם סופר שנינו ואמר רב חסדא מתניתין מני

>Credit : William Davidson Edition
>License : CC-BY-NC