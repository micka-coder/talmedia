
### Part 1
שתי לשונות משמע משמע דבטל ומשמע דליבטיל גבי גט לישנא דמהני ביה קאמר גבי מתנה לישנא דמהני בה קאמר

### Part 2
אמר אביי נקיטינן שליח מתנה הרי הוא כשליח הגט נפקא מינה להולך לאו כזכי דמי

### Part 3
רבינא אשכחיה לרב נחמן בר יצחק דתלי וקאי בעיברא דדשא וקא מיבעיא ליה בטל מהו תיקו

### Part 4
אמר רב ששת ואמרי לה במתניתא תנא גט זה לא יועיל לא יתיר לא יעזיב לא ישלח לא יגרש יהא חרס יהא כחרס דבריו קיימין

### Part 5
אינו מועיל אינו מתיר אינו מעזיב אינו משלח אינו מגרש חרס הוא כחרס הוא לא אמר כלום

### Part 6
איבעיא להו הרי הוא חרס מהו אמר ליה רבינא לרב אחא בריה דרבא ואמרי לה רב אחא בריה דרבא לרב אשי מאי שנא מהרי הוא הקדש הרי הוא הפקר

### Part 7
חוזר ומגרש בו או אינו חוזר ומגרש בו רב נחמן אמר חוזר ומגרש בו ורב ששת אמר אינו חוזר ומגרש בו והלכתא כוותיה דרב נחמן

### Part 8
איני והא קיימא לן הלכתא כוותיה דרבי יוחנן דאמר חוזרת

### Part 9
הכי השתא התם דיבור ודיבור הוא אתי דיבור ומבטל דיבור והכא נהי דבטליה לשליחותא דשליח גיטא גופיה מי קא בטיל

### Part 10
בראשונה היה עושה איתמר בפני כמה הוא מבטלו רב נחמן אמר בפני שנים רב ששת אמר בפני שלשה

### Part 11
רב ששת אמר בפני שלשה בית דין קתני ורב נחמן אמר בפני שנים לבי תרי נמי בית דין קרי להו אמר רב נחמן מנא אמינא לה דתנן מוסרני לפניכם

>Credit : William Davidson Edition
>License : CC-BY-NC