
### Part 1
פירקן אמר ליה תנן המוכר עצמו ואת בניו לגוים אין פודין אותו אבל פודין את הבנים משום קלקולא וכל שכן הכא דאיכא קטלא

### Part 2
אמרו ליה רבנן לרבי אמי האי ישראל מומר הוא דקא חזו ליה דקאכיל נבילות וטריפות אמר להו אימא לתיאבון הוא דקאכיל

### Part 3
אמרו ליה והא זמנין דאיכא היתירא ואיסורא קמיה ושביק היתירא ואכיל איסורא אמר ליה זיל לא קא שבקי לי דאפרקינך

### Part 4
ריש לקיש זבין נפשיה ללודאי שקל בהדיה חייתא וגלגלתא אמר גמירי דיומא בתרא כל דבעי מינייהו עבדי ליה כי היכי דליחול אדמיה

### Part 5
יומא בתרא אמרו ליה מאי ניחא לך אמר להו בעינא אקמטינכו ואותבינכו וכל חד מינייכו אמחיה חייתא ופלגא קמטינהו ואותבינהו כל חד מינייהו כד מחייה חד חייתא נפק נשמתיה חרקיניה לשיניה אמר ליה אחוכי קא מחייכת בי אכתי פש לך גבי פלגא דחייתא קטלינהו כולהו

### Part 6
נפק ואתא יתיב קאכיל ושתי אמרה ליה ברתיה לא בעית מידי למזגא עליה אמר לה בתי כריסי כרי כי נח נפשיה שבק קבא דמוריקא קרא אנפשיה ועזבו לאחרים חילם

### Part 7
מתני׳ המוכר את שדהו לגוי לוקח ומביא ממנו בכורים מפני תיקון העולם

### Part 8
גמ׳ אמר רבה אף על פי שאין קנין לגוי בארץ ישראל להפקיע מידי מעשר שנאמר כי לי הארץ לי קדושת הארץ אבל יש קנין לגוי בארץ ישראל לחפור בה בורות שיחין ומערות שנאמר השמים שמים לה׳ והארץ נתן לבני אדם

### Part 9
ורבי אלעזר אומר אף על פי שיש קנין לגוי בארץ ישראל להפקיע מידי מעשר שנאמר דגנך ולא דגן גוי אבל אין קנין לגוי בארץ ישראל לחפור בה בורות שיחין ומערות שנאמר לה׳ הארץ

### Part 10
במאי קמיפלגי מר סבר דגנך ולא דגן גוי ומר סבר דיגונך ולא דיגון גוי

### Part 11
אמר רבה מנא אמינא לה דתנן הלקט והשכחה והפאה של גוי חייבין במעשר אלא אם כן הפקיר

### Part 12
היכי דמי אילימא דישראל וליקטינהו גוי אלא אם כן הפקיר הא מפקרי וקיימי אלא לאו דגוי וליקטינהו ישראל

### Part 13
טעמא דהפקיר הא לא הפקיר חייב

### Part 14
לא לעולם דישראל וליקטינהו גוי ודקא אמרת הא מפקרי וקיימי נהי דמפקרי אדעתא דישראל אדעתא דגוי מי מפקרי

### Part 15
תא שמע ישראל שלקח שדה מגוי עד שלא הביאה שליש וחזר ומכרה לו משהביאה שליש חייבת במעשר שכבר נתחייבה נתחייבה אין לא נתחייבה לא

### Part 16
הכא במאי עסקינן בסוריא וקסבר כיבוש יחיד לא שמיה כיבוש

### Part 17
תא שמע ישראל וגוי שלקחו שדה בשותפות

>Credit : William Davidson Edition
>License : CC-BY-NC