
### Part 1
אבל בבית דין של ישראל כיון דנפק ליה דינא לקטלא קטלי ליה

### Part 2
אמר ליה אביי בית דין של ישראל נמי אפשר דחזו ליה זכותא כי חזו ליה זכותא מקמי דליגמר דינא בתר גמר דינא תו לא חזו ליה זכותא

### Part 3
לימא מסייעא ליה כל מקום שיעמדו שנים ויאמרו מעידים אנו את איש פלוני שנגמר דינו בבית דינו של פלוני ופלוני ופלוני עדיו הרי זה יהרג דלמא בורח שאני

### Part 4
תא שמע שמע מבית דין של ישראל שהיו אומרים איש פלוני מת איש פלוני נהרג ישיאו את אשתו מקומנטריסים של גוים איש פלוני מת איש פלוני נהרג אל ישיאו את אשתו

### Part 5
מאי מת ומאי נהרג אילימא מת ממש ונהרג ממש דכוותיה גבי גוים אמאי אל ישיאו את אשתו הא קיימא לן כל מסיח לפי תומו הימוני מהימני ליה

### Part 6
אלא לאו מת יוצא למות ונהרג יוצא ליהרג וקתני בבית דין של ישראל ישיאו את אשתו

### Part 7
לעולם מת ממש ונהרג ממש דכוותיה גבי גוים אמאי לא והא קיימא לן דכל מסיח לפי תומו הימוני מהימני הני מילי במילתא דלא שייכי בה אבל במילתא דשייכי בה עבדי לאחזוקי שקרייהו

### Part 8
מתני׳ המביא גט בארץ ישראל וחלה הרי זה משלחו ביד אחר ואם אמר לו טול לי הימנה חפץ פלוני לא ישלחנו ביד אחר שאין רצונו שיהא פקדונו ביד אחר

### Part 9
גמ׳ אמר רב כהנא חלה תנן פשיטא חלה קתני מהו דתימא הוא הדין אף על גב דלא חלה והאי דקתני חלה אורחא דמילתא קתני קא משמע לן

### Part 10
היכי דמי אי דאמר ליה הולך אף על גב דלא חלה נמי ואי דאמר ליה את הולך אפילו חלה נמי לא ואי רבן שמעון בן גמליאל אפילו חלה נמי לא

### Part 11
דתניא הולך גט זה לאשתי הרי זה משלחו ביד אחר את הולך גט זה לאשתי הרי זה לא ישלחנו ביד אחר רבן שמעון בן גמליאל אומר בין כך ובין כך אין השליח עושה שליח

### Part 12
איבעית אימא הולך והוא דחלה ואי בעית אימא את הולך וחלה שאני ואי בעית אימא רבן שמעון בן גמליאל היא וחלה שאני

### Part 13
תנן המביא גט בארץ ישראל וחלה הרי זה משלחו ביד אחר ורמינהו אמר לשנים תנו גט לאשתי או לשלשה כתבו גט ותנו לאשתי הרי אלו יכתבו ויתנו אינהו אין אבל שליח לא

### Part 14
אמר אביי התם טעמא מאי משום בזיון דבעל הכא בעל לא קפיד

### Part 15
רבא אמר משום דמילי נינהו ומילי לא מימסרן לשליח

### Part 16
מאי בינייהו איכא בינייהו שליח מתנה ובפלוגתא דרב ושמואל רב אמר מתנה אינה כגט ושמואל אמר מתנה הרי היא כגט

### Part 17
ואם אמר לו טול לי הימנה חפץ פלוני אמר ריש לקיש כאן שנה רבי אין השואל רשאי להשאיל ואין השוכר רשאי להשכיר

### Part 18
אמר לו רבי יוחנן זו אפילו תינוקות של בית רבן יודעים אותה אלא זימנין דגיטא נמי לא הוי דנעשה כמי שאמר לו אל תגרשה אלא בבית וגירשה בעלייה אל תגרשה אלא בימין וגירשה בשמאל

### Part 19
דכולי עלמא היכא דנפקה לאפיה ויהבה ליה חפץ והדר שקלה מיניה גיטא כולי עלמא לא פליגי דגיטא גיטא מעליא הוי כי פליגי היכא דאמר ליה

>Credit : William Davidson Edition
>License : CC-BY-NC