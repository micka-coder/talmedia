
### Part 1
והוא שהיה גדול עומד על גביו

### Part 2
אמר ליה רב נחמן אלא מעתה גוי וישראל עומד על גביו הכי נמי דכשר וכי תימא הכי נמי והתניא גוי פסול גוי לדעתיה דנפשיה עבד

### Part 3
הדר אמר רב נחמן לאו מילתא היא דאמרי דמדקא פסיל ליה לגוי לענין הבאה מכלל דלענין כתיבה כשר

### Part 4
והתניא גוי פסול ההיא רבי אלעזר היא דאמר עדי מסירה כרתי ובעינן כתיבה לשמה והא ודאי גוי אדעתיה דנפשיה קעביד

### Part 5
אמר רב נחמן אומר היה רבי מאיר אפילו מצאו באשפה חתמו ונתנו לה כשר

### Part 6
איתיביה רבא לרב נחמן וכתב לה לשמה מאי לאו כתיבת הגט לא חתימת עדים

### Part 7
איתיביה רבא כל גט שנכתב שלא לשום אשה פסול אימא שנחתם שלא לשום אשה פסול

### Part 8
איתיביה כשהוא כותבו כאילו כותבו לשמה מאי לאו כשהוא כותבו לתורף לשמה כאילו כותבו לטופס לשמה

### Part 9
לא כשהוא חותמו לשמה כאילו כותבו לשמה ואיבעית אימא הני מתניתין מני רבי אלעזר היא דאמר עדי מסירה כרתי

### Part 10
ורב יהודה אמר שמואל והוא ששייר מקום התורף וכן אמר רבי חגא משמיה דעולא והוא ששייר מקום התורף ורבי אלעזר היא

### Part 11
ורבי זריקא אמר רבי יוחנן אינה תורה מאי אינה תורה אמר רבי אבא כאן הודיעך שאין כח לשמה ורבי מאיר היא דאמר עדי חתימה כרתי

### Part 12
והאמר רבה בר בר חנה אמר רבי יוחנן רבי אלעזר היא אמוראי נינהו ואליבא דרבי יוחנן

### Part 13
מתני׳ הכל כשרין להביא את הגט חוץ מחרש שוטה וקטן וסומא וגוי

### Part 14
קיבל הקטן והגדיל חרש ונתפקח סומא ונתפתח שוטה ונשתפה גוי ונתגייר פסול

### Part 15
אבל פקח ונתחרש וחזר ונתפקח פתוח ונסתמא וחזר ונתפתח שפוי ונשתטה וחזר ונשתפה כשר זה הכלל כל שתחילתו וסופו בדעת כשר

### Part 16
גמ׳ בשלמא חרש שוטה וקטן דלאו בני דיעה נינהו גוי נמי דלאו בר היתירא הוא אלא סומא אמאי לא אמר רב ששת לפי שאינו יודע ממי נוטלו ולמי נותנו

### Part 17
מתקיף לה רב יוסף היאך סומא מותר באשתו היאך בני אדם מותרים בנשותיהם בלילה אלא בטביעות עינא דקלא הכא נמי בטביעות עינא דקלא

### Part 18
אלא אמר רב יוסף הכא בחוצה לארץ עסקינן דבעי למימר בפני נכתב ובפני נחתם ולא מצי למימר

### Part 19
אמר ליה אביי אלא מעתה פתוח ונסתמא דמצי אמר הכי נמי דכשר והא קתני פתוח ונסתמא וחזר ונתפתח כשר חזר ונתפתח אין לא חזר ונתפתח לא

### Part 20
הוא הדין דאף על גב דלא חזר ונתפתח ואיידי דקתני שפוי ונשתטה וחזר ונשתפה טעמא דחזר ונשתפה הא לא חזר ונשתפה לא תנא נמי פתוח ונסתמא וחזר ונתפתח

### Part 21
אמר רב אשי דיקא נמי דקתני זה הכלל כל שתחילתו וסופו בדעת כשר ולא קתני כל שתחילתו וסופו בכשרות כשר שמע מינה

### Part 22
בעו מיניה מרבי אמי עבד מהו שיעשה שליח לקבל גט אשה מיד בעלה אמר להו מדקא פסיל ליה לגוי

>Credit : William Davidson Edition
>License : CC-BY-NC