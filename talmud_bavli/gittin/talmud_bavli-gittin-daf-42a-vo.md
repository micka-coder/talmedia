
### Part 1
בעבד של שני שותפין ודברי הכל

### Part 2
אמר רבה מחלוקת בששיחרר חציו והניח חציו אבל שיחרר חציו ומכר חציו או נתן במתנה חציו כיון דקנפיק מיניה כוליה דברי הכל קנה

### Part 3
אמר ליה אביי ובכולו לא פליגי והתני חדא הכותב נכסיו לשני עבדיו קנו ומשחררין זה את זה ותניא אידך האומר כל נכסי נתונין לפלוני ופלוני עבדיי אף עצמם לא קנו

### Part 4
מאי לאו הא רבי והא רבנן

### Part 5
לא אידי ואידי רבנן הא דאמר כולו הא דאמר חצי חצי

### Part 6
והא מדקתני סיפא ואם אמר חצי חצי לא קנו מכלל דרישא דאמר כולו פרושי קא מפרש אף עצמן לא קנו כיצד כגון דאמר חצי חצי

### Part 7
הכי נמי מסתברא דאי סלקא דעתך רישא דאמר כולו השתא אמר כולו לא קנו אמר חצי חצי מיבעיא

### Part 8
אי משום הא לא איריא תנא סיפא לגלויי רישא שלא תאמר רישא דאמר חצי חצי אבל אמר כולו קנו תנא סיפא דאמר חצי חצי מכלל דרישא דאמר כולו ואפילו הכי לא קנו

### Part 9
ואיבעית אימא לא קשיא כאן בשטר אחד כאן בשני שטרות

### Part 10
בשטר אחד מאי איריא חצי חצי אפילו אמר כולו נמי לא קנו הכי נמי קאמר אף עצמן לא קנו במה דברים אמורים בשטר אחד אבל בשני שטרות קנו ואם אמר חצי חצי אף בשני שטרות נמי לא קנו

### Part 11
ואיבעית אימא לא קשיא כאן בבת אחת כאן בזה אחר זה

### Part 12
בשלמא בתרא לא קני דהא קני ליה קמא אלא קמא ליקני נפשיה ולקנייה לחבריה אלא מחוורתא כדשנינן מעיקרא

### Part 13
רב אשי אמר שאני התם דקא קרי להו עבדיי אמר ליה רפרם לרב אשי ודלמא עבדיי שהיו כבר

### Part 14
מי לא תנן הכותב כל נכסיו לעבדו יצא לחירות שייר קרקע כל שהוא לא יצא לחירות רבי שמעון אומר לעולם הוא בן חורין עד שיאמר כל נכסי נתונין לפלוני עבדי חוץ מאחד מרבוא שבהן

### Part 15
טעמא דאמר [חוץ מאחד מרבוא שבהן] הא לא אמר הכי קני אמאי והא עבד קא קרי ליה אלא עבדי שהיה כבר הכא נמי עבדיי שהיו כבר

### Part 16
נגחו שור יום של רבו לרבו יום של עצמו לעצמו אלא מעתה יום של רבו ישא שפחה יום של עצמו ישא בת חורין איסורא לא קאמרינן

### Part 17
תא שמע המית מי שחציו עבד וחציו בן חורין נותן חצי קנס לרבו

>Credit : William Davidson Edition
>License : CC-BY-NC