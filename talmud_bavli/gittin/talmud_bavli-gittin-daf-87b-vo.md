
### Part 1
ודלמא בשמא דאבוה חתים לא שביק איניש שמיה וחתים שמא דאבוה

### Part 2
ודילמא סימנא שוייה דהא רב צייר כוורא רבי חנינא חרותא רב חסדא סמך רב הושעיא עין רבה בר רב הונא צייר מכותא

### Part 3
לא חציף איניש לשויי לשמא דאבוה סימנא

### Part 4
וליתכשר האי בשני עדים עברים וליתכשר האי בשני עדים יונים דתנן גט שכתבו עברית ועדיו יונית יונית ועדיו עברית כשר

### Part 5
וכי תימא כיון דמופלג בשני שיטין לא והאמר חזקיה מלאהו בקרובים כשר

### Part 6
הא תני זעירי שניהן כשרין ותנא דידן דלמא גונדלית חתים וכולהו אחד הוא דחתימי

### Part 7
עד אחד עברי ועד אחד יוני וליתכשר האי בעד אחד עברי ועד אחד יוני והאי בעד אחד עברי ועד אחד יוני דהא תנן עד אחד עברי ועד אחד יוני כשר

### Part 8
הא תני זעירי שניהם כשרים ותנא דידן דלמא גונדלית חתים ותלתא אחד וחד אחד

### Part 9
מתני׳ שייר מקצת הגט וכתבו בדף השני והעדים מלמטה כשר חתמו עדים בראש הדף מן הצד או מאחריו בגט פשוט פסול

### Part 10
הקיף ראשו של זה בצד ראשו של זה והעדים באמצע שניהם פסולין סופו של זה בצד סופו של זה והעדים באמצע את שהעדים נקרין עמו כשר ראשו של זה בצד סופו של זה והעדים באמצע את שהעדים נקרין בסופו כשר

### Part 11
גט שכתבו עברית ועדיו יוונית יוונית ועדיו עברית עד אחד עברי ועד אחד יווני כתב סופר ועד כשר

### Part 12
איש פלוני עד כשר בן איש פלוני עד כשר איש פלוני בן איש פלוני ולא כתב עד כשר וכך היו נקיי הדעת שבירושלים עושין כתב חניכתו וחניכתה כשר

### Part 13
גמ׳ וליחוש דלמא הני תרי גיטי הוו ואיתרמי ליה זמן דקמא ועדים דבתרא וגזייה לזמן דבתרא ועדים דקמא

### Part 14
אמר רבי אבא אמר רב כשיש ריוח מלמטה ודלמא זמן דבתרא מיגז גזייה כדאמר רבי אבא אמר רב כשיש ריוח מלמטה

>Credit : William Davidson Edition
>License : CC-BY-NC