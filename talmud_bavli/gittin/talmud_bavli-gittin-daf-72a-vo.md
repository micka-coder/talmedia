
### Part 1
רבי יוסי היא דאמר מילי לא מימסרן לשליח

### Part 2
ואי סלקא דעתך מודה רבי יוסי באומר אמרו נפיק מינה חורבא דזימנין דאמר להו לשנים אמרו לסופר ויכתוב ולפלוני ופלוני ויחתמו ומשום כיסופא דסופר חיישי ומחתמי ליה ובעל לא אמר הכי

### Part 3
אלא מחוורתא רישא רבי מאיר וסיפא רבי יוסי

### Part 4
רב אשי אמר כולה רבי יוסי היא ולא מיבעיא קאמר לא מבעיא היכא דלא אמר תנו אלא אפילו אמר תנו לא ולא מיבעיא היכא דלא אמר לבי תלתא אלא אפילו אמר לבי תלתא לא ולא מיבעיא היכא דלא אמר אמרו אלא אפילו אמר אמרו נמי לא

### Part 5
תניא כוותיה דרב אשי כתב סופר לשמה וחתמו עדים לשמה אף על פי שכתבוהו וחתמוהו ונתנוהו לו ונתנו לה הרי הגט בטל עד שישמעו קולו שיאמר לסופר כתוב ולעדים חתומו

### Part 6
ישמעו לאפוקי ממאן דאמר מודה רבי יוסי באומר אמרו קולו לאפוקי מדרב כהנא אמר רב

### Part 7
מתני׳ זה גיטיך אם מתי זה גיטיך מחולי זה זה גיטיך לאחר מיתה לא אמר כלום מהיום אם מתי מעכשיו אם מתי הרי זה גט

### Part 8
מהיום ולאחר מיתה גט ואינו גט ואם מת חולצת ולא מתייבמת

### Part 9
זה גיטיך מהיום אם מתי מחולי זה ועמד והלך בשוק וחלה ומת אומדין אותו אם מחמת חולי הראשון מת הרי זה גט ואם לאו אינו גט

### Part 10
גמ׳ אלמא אם מתי כלאחר מיתה דמי והדר תני מהיום אם מתי מעכשיו אם מתי אלמא אם מתי לאו כלאחר מיתה דמי

### Part 11
אמר אביי אם מתי שתי לשונות משמע משמע כמעכשיו ומשמע כלאחר מיתה

### Part 12
אמר לה מהיום כמאן דאמר לה מעכשיו דמי לא אמר לה מהיום כמאן דאמר לה לאחר מיתה דמי

### Part 13
זה גיטך אם מתי לא אמר כלום אמר רב הונא וחולצת

### Part 14
והא לא אמר כלום קתני לא אמר כלום דאסירא לעלמא וליבם נמי אסירא

### Part 15
והא מדסיפא חולצת מכלל דרישא יבומי נמי מיבמה מתניתין כרבנן

### Part 16
ורב הונא דאמר כרבי יוסי דאמר זמנו של שטר מוכיח עליו

### Part 17
אי רבי יוסי חליצה נמי לא תיבעי וכי תימא מספקא ליה לרב הונא אי הלכתא כרבי יוסי או אין הלכה כרבי יוסי ומי מספקא ליה

### Part 18
והא רבה בר אבוה חלש עול לגביה רב הונא ורב נחמן אמר ליה רב הונא לרב נחמן בעי מיניה מרבה בר אבוה הלכה כרבי יוסי או אין הלכה אמר ליה טעמא דרבי יוסי לא ידענא הלכה איבעי מיניה אמר ליה את בעי מיניה הלכה וטעמיה דרבי יוסי אנא אמינא לך

### Part 19
בעי מיניה אמר ליה הכי אמר רב הלכה כרבי יוסי לבתר דנפק אמר ליה היינו טעמא דרבי יוסי דקסבר זמנו של שטר מוכיח עליו אלא מספקא ליה

>Credit : William Davidson Edition
>License : CC-BY-NC