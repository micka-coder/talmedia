
### Part 1
למטה למטה מן הביצים למעלה למעלה מן הביצים

### Part 2
וכשות שלא בזמנה תנא כשם שקשה שלא בזמנה כך יפה בזמנה אמר רב פפא זמנה תמוז שלא בזמנה טבת יומי ניסן ויומי תשרי לא מעלו ולא קשו

### Part 3
אמר כתבו גט לאשתי ואחזו קורדייקוס וחזר ואמר אל תכתבו אין דבריו האחרונים כלום אמר רבי שמעון בן לקיש כותבין ונותנין גט לאלתר ורבי יוחנן אמר אין כותבין אלא לכשישתפה

### Part 4
מאי טעמא דריש לקיש דקתני אין בדבריו האחרונים כלום ורבי יוחנן אמר לך אין בדבריו האחרונים כלום דלכי מתציל לא צריך למיהדר אימלוכי ביה ולעולם אין כותבין אלא לכשישתפה

### Part 5
במאי קמיפלגי ריש לקיש מדמי ליה לישן ורבי יוחנן מדמי ליה לשוטה

### Part 6
ורבי יוחנן נמי לידמיה לישן ישן לא מחוסר מעשה האי מחוסר מעשה

### Part 7
וריש לקיש נמי נידמייה לשוטה שוטה לא סמיה בידן האי סמיה בידן בישרא סומקא אגומרי וחמרא מרקא

### Part 8
ומי אמר רבי יוחנן הכי והאמר רב יהודה אמר שמואל שחט בו שנים או רוב שנים ורמז ואמר כתבו גט לאשתי הרי אלו יכתבו ויתנו

### Part 9
ותניא ראוהו מגויד או צלוב על הצליבה ורמז ואמר כתבו גט לאשתי הרי אלו יכתבו ויתנו

### Part 10
הכי השתא התם דעתא צילותא היא וכחישותא הוא דאתחילה ביה הכא דעתא שגישתא היא

### Part 11
ומי אמר שמואל הכי והאמר רב יהודה אמר שמואל שחט בו שנים או רוב שנים וברח מעידין עליו ואי סלקא דעתך חי הוא אמאי מעידין עליו

### Part 12
אמרי חי הוא וסופו למות

### Part 13
אלא מעתה יהא גולה על ידו אלמה תניא שחט בו שנים או רוב שנים הרי זה אינו גולה

### Part 14
הא איתמר עלה אמר רבי הושעיא חיישינן שמא הרוח בלבלתו אי נמי הוא קירב את מיתתו

### Part 15
מאי בינייהו איכא בינייהו דשחטיה בביתא דשישא ופירכס אי נמי דשחטיה בברא ולא פירכס

### Part 16
נשתתק ואמרו לו נכתוב גט לאשתך כו׳ וליחוש דלמא שיחיא דלאו לאו נקטיה אי נמי שיחיא דהן הן נקטיה

### Part 17
אמר רב יוסף בר מניומי אמר רב נחמן דאמרינן ליה בסירוגין

### Part 18
וליחוש דלמא שיחיא דסירוגין נקטיה דאמרינן ליה חד לאו ותרין הן ותרין לאו וחד הן

### Part 19
דבי רבי ישמעאל תנא אומרים לו דברים של ימות החמה בימות הגשמים ושל ימות הגשמים בימות החמה

### Part 20
מאי ניהו אילימא גלופקרי וסדיני ליחוש דלמא קורא אחדיה אי נמי חמה אחדיה

>Credit : William Davidson Edition
>License : CC-BY-NC