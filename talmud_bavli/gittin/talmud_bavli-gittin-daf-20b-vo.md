
### Part 1
הא בעינא מכתב וליכא כדינרי זהב ולא כדינרי זהב כדינרי זהב דבולט ולא כדינרי זהב דאילו התם מגואי והכא מאבראי

### Part 2
בעא מיניה רבא מרב נחמן כתב לה גט על טס של זהב ואמר לה התקבלי גיטך והתקבלי כתובתך מהו אמר ליה נתקבלה גיטה ונתקבלה כתובתה

### Part 3
איתיביה התקבלי גיטך והשאר לכתובתך נתקבלה גיטה והשאר לכתובתה

### Part 4
טעמא דאיכא שאר הא ליכא שאר לא

### Part 5
הוא הדין אף על גב דליכא שאר והא קא משמע לן דאף על גב דאיכא שאר אי אמר לה אין אי לא לא

### Part 6
מאי טעמא אוירא דמגילתא הוא

### Part 7
תנו רבנן הרי זה גיטך והנייר שלי אינה מגורשת על מנת שתחזירי לי את הנייר הרי זו מגורשת

### Part 8
בעי רב פפא בין שיטה לשיטה ובין תיבה לתיבה מאי תיקו

### Part 9
ותיפוק ליה דספר אחד אמר רחמנא ולא שנים ושלשה ספרים לא צריכא דמעורה

### Part 10
בעי רמי בר חמא היו מוחזקים בעבד שהוא שלו וגט כתוב על ידו והרי הוא יוצא מתחת ידה מהו

### Part 11
מי אמרינן אקנויי אקני לה או דלמא הוא מנפשיה עייל

### Part 12
אמר רבא ותיפוק ליה דכתב שיכול להזדייף הוא ולרבא קשיא מתניתין על היד של עבד

### Part 13
בשלמא מתניתין לרבא לא קשיא בעדי מסירה ורבי אלעזר היא אלא לרמי בר חמא קשיא

### Part 14
לרמי בר חמא נמי לא קשיא בכתובת קעקע השתא דאתית להכי מתניתין (לרבא) נמי לא תיקשי בכתובת קעקע

### Part 15
מאי הוי עלה תא שמע דאמר ריש לקיש הגודרות אין להן חזקה

### Part 16
בעי רמי בר חמא היו מוחזקין בטבלא שהיא שלה וגט כתוב עליה והרי היא יוצאה מתחת ידו מהו מי אמרינן אקנויי אקניתא ליה או דלמא (אשה) לא ידעה לאקנויי

### Part 17
אמר אביי תא שמע אף הוא העיד על כפר קטן שהיה בצד ירושלים והיה בו זקן אחד והיה מלוה לכל בני הכפר וכותב בכתב ידו ואחרים חותמים ובא מעשה לפני חכמים והכשירוהו ואמאי הא בעינא ספר מקנה וליכא

### Part 18
אלא לאו משום דאמרינן אקנויי מקנה להו

### Part 19
אמר רבא ומאי קושיא דילמא

>Credit : William Davidson Edition
>License : CC-BY-NC