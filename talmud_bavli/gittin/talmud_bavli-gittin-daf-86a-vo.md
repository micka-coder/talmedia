
### Part 1
לאפוקי מדבעא מיניה רבא מרב נחמן דאמר היום אי את אשתי ולמחר את אשתי

### Part 2
גופו של גט שחרור הרי את בת חורין הרי את לעצמך אתקין רב יהודה בשטר זביני דעבדי עבדא דנן מוצדק לעבדו ופטיר ועטיר מן חרורי ומן עלולי ומן ערורי מלכא ומלכתא ורשום דאיניש לא אית עלוהי ומנוקה מכל מום ומן שחין דנפיק עד טצהר חדת ועתיק

### Part 3
מאי אסותיה אמר אביי גינברא ומרתכא וכבריתא וחלא דחמרא ומשחא דזיתא ונטפיק חיורא ושייפי ליה בגדפא דאווזא

### Part 4
מתני׳ שלשה גיטין פסולין ואם נשאת הוולד כשר

### Part 5
כתב בכתב ידו ואין עליו עדים יש עליו עדים ואין בו זמן יש בו זמן ואין בו אלא עד אחד הרי אלו שלשה גיטין פסולין ואם נשאת הולד כשר

### Part 6
רבי אליעזר אומר אף על פי שאין עליו עדים אלא שנתנו לה בפני עדים כשר וגובה מנכסים משועבדים שאין העדים חותמים על הגט אלא מפני תיקון העולם

### Part 7
גמ׳ ותו ליכא והא איכא גט ישן התם לא תצא הכא תצא

### Part 8
הניחא למאן דאמר הכא תצא אלא למאן דאמר הכא לא תצא מאי איכא למימר

### Part 9
התם תינשא לכתחלה הכא דיעבד

### Part 10
והא איכא גט קרח התם הוולד ממזר הכא הולד כשר

### Part 11
הניחא לרבי מאיר דאמר כל המשנה ממטבע שטבעו חכמים בגיטין הולד ממזר אלא לרבנן מאי איכא למימר

### Part 12
התם תצא הכא לא תצא

### Part 13
הניחא למאן דאמר הכא לא תצא אלא למאן דאמר הכא תצא מאי איכא למימר במקושר לא קא מיירי

### Part 14
והא איכא שלום מלכות התם תצא הכא לא תצא

### Part 15
הניחא למאן דאמר הכא לא תצא אלא למאן דאמר תצא מאי איכא למימר (התם הולד ממזר הכא הולד כשר)

### Part 16
(הניחא לרבי מאיר אלא לרבנן מאי איכא למימר) מוקים לה כדרבי מאיר והתם הולד ממזר הכא הולד כשר

### Part 17
מנינא דרישא למעוטי מאי ומנינא דסיפא למעוטי מאי

### Part 18
מנינא דרישא למעוטי הני דאמרן

### Part 19
מנינא דסיפא למעוטי הא דתניא המביא גט ממדינת הים נתנו לה ולא אמר לה בפני נכתב ובפני נחתם יוציא והולד ממזר דברי רבי מאיר

### Part 20
וחכמים אומרים אין הולד ממזר כיצד יעשה יטלנו הימנה ויחזור ויתננו לה בפני שנים ויאמר בפני נכתב ובפני נחתם

### Part 21
כתב בכתב ידו ואין עליו עדים אמר רב כתב ידו שנינו

### Part 22
אהייא אילימא ארישא פשיטא כתב ידו קתני

### Part 23
ואלא אמצעיתא הרי יש עליו עדים אלא אסיפא יש בו זמן ואין בו אלא עד אחד

>Credit : William Davidson Edition
>License : CC-BY-NC