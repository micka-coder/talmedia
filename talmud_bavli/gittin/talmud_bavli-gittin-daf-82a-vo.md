
### Part 1
דקא מדלג ותני חד חד שמע מינה

### Part 2
אמר אביי שמע מינה האי קרוב חתים אי בעי בין בתחילה בין באמצע בין בסוף

### Part 3
ממאי מדלא קבע ליה מקום ושמע מינה מכל תלתא מקיימינן ולא בעינן רצופין

### Part 4
דאי סלקא דעתך בעינן רצופין לקבע ליה מקום להאי קרוב בתחילה או באמצע או בסוף ולכשר ביה טובא

### Part 5
כי אתו לקמיה דרבי אמי אמר ליה צא והשלים עליו עבד מן השוק

### Part 6
הדרן עלך הזורק

### Part 7
מתני׳ המגרש את אשתו ואמר לה הרי את מותרת לכל אדם אלא לפלוני רבי אליעזר מתיר וחכמים אוסרים כיצד יעשה יטלנו הימנה ויחזור ויתננו לה ויאמר לה הרי את מותרת לכל אדם כתבו בתוכו אף על פי שחזר ומחקו פסול

### Part 8
גמ׳ איבעיא להו האי אלא חוץ הוא או על מנת הוא

### Part 9
חוץ הוא ובחוץ הוא דפליגי רבנן עליה דרבי אליעזר דהא שייר לה בגט אבל בעל מנת מודו ליה מידי דהוה אכל תנאי דעלמא

### Part 10
או דלמא על מנת הוא ובעל מנת הוא דפליג רבי אליעזר אדרבנן אבל בחוץ מודה דהא שייר לה בגט

### Part 11
אמר רבינא תא שמע כל הבתים מטמאין בנגעים אלא של גוים אי אמרת בשלמא חוץ הוא שפיר אלא אי אמרת על מנת הוא על מנת דלא מיטמו בתי גוים הוא דמיטמו בתי ישראל הא מיטמו בתי גוים לא מטמאי בתי ישראל

### Part 12
ועוד בתי גוים מי מטמאי והתניא ונתתי נגע צרעת בבית ארץ אחוזתכם ארץ אחוזתכם מטמאה בנגעים ואין בתי גוים מטמאין בנגעים אלא שמע מינה חוץ הוא שמע מינה

### Part 13
מתניתין דלא כי האי תנא דתניא אמר רבי יוסי ברבי יהודה לא נחלקו רבי אליעזר וחכמים על המגרש את אשתו ואמר לה הרי את מותרת לכל אדם חוץ מפלוני שאינה מגורשת על מה נחלקו על המגרש אשתו ואמר לה הרי את מותרת לכל אדם על מנת שלא תנשאי לפלוני

>Credit : William Davidson Edition
>License : CC-BY-NC