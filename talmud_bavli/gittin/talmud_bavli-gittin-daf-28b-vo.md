
### Part 1
שמא מת לא חיישינן שמא ימות חיישינן

### Part 2
אמר ליה רב אדא בר מתנה לרבא והא נוד דכשמא ימות הוא ופליגי אמר רב יהודה מדסקרתא שאני נוד דאפשר דמסר ליה לשומר

### Part 3
מתקיף לה רב משרשיא ערביך ערבא צריך אלא אמר רבא שמא מת לא חיישינן שמא ימות תנאי היא

### Part 4
השולח חטאתו ממדינת הים וכו׳ והא בעינא סמיכה אמר רב יוסף בקרבן נשים רב פפא אמר בחטאת העוף

### Part 5
וצריכא דאי אשמועינן גט משום דלא אפשר אבל תרומה דאפשר אימא לא

### Part 6
ואי אשמועינן תרומה דזמנין דלא אפשר אבל חטאת העוף מספיקא לא ליעול חולין לעזרה צריכא

### Part 7
מתני׳ שלשה דברים אמר רבי אלעזר בן פרטא לפני חכמים וקיימו את דבריו על עיר שהקיפה כרקום ועל הספינה המוטרפת בים ועל היוצא לידון שהן בחזקת קיימין

### Part 8
אבל עיר שכבשה כרקום וספינה שאבדה בים והיוצא ליהרג נותנין עליהן חומרי חיים וחומרי מתים בת ישראל לכהן ובת כהן לישראל לא תאכל בתרומה

### Part 9
גמ׳ אמר רב יוסף לא שנו אלא בבית דין של ישראל אבל בבית דין של אומות העולם כיון דגמיר ליה דינא לקטלא מיקטל קטלי ליה

### Part 10
אמר ליה אביי בית דין של אומות העולם נמי דמקבלי שוחדא אמר ליה כי שקלי מקמי דלחתום פורסי שנמג לבתר דמיחתם פורסי שנמג לא שקלי

### Part 11
מיתיבי כל מקום שיעמדו שנים ויאמרו מעידין אנו את איש פלוני שנגמר דינו בבית דינו של פלוני ופלוני ופלוני עדיו הרי זה יהרג דלמא בורח שאני

### Part 12
תא שמע שמע מבית דין של ישראל שהיו אומרים איש פלוני מת איש פלוני נהרג ישיאו את אשתו מקומנטריסין של גוים איש פלוני מת איש פלוני נהרג אל ישיאו את אשתו

### Part 13
מאי מת ומאי נהרג אילימא מת מת ממש ונהרג נהרג ממש דכוותיה גבי גוים אמאי אל ישיאו את אשתו הא קיימא לן דכל מסיח לפי תומו הימוני מהימני ליה

### Part 14
אלא לאו מת יוצא למות נהרג יוצא ליהרג וקתני בבית דין ישראל ישיאו את אשתו

### Part 15
לעולם מת ממש ונהרג ממש ודקאמרת דכוותיה גבי גוים אמאי לא והא קיימא לן דכל מסיח לפי תומו הימוני מהימני הני מילי במילתא דלא שייכי בה אבל במילתא דשייכי בה עבדי לאחזוקי שיקרייהו

### Part 16
איכא דאמרי אמר רבי יוסף לא שנו אלא בבית דין של אומות העוֹלם

>Credit : William Davidson Edition
>License : CC-BY-NC