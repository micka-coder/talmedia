
### Part 1
לא בטלה כולה ואי אזלי הנך כתבי ויהבי ליכתבו וליתבו

### Part 2
רבן שמעון בן גמליאל סבר עדות שבטלה מקצתה בטלה כולה והנך לא ידעי ואזלי וכתבי ויהבי ושרו אשת איש לעלמא

### Part 3
ואיבעית אימא דכולי עלמא עדות שבטלה מקצתה לא בטלה כולה והכא היינו טעמא דרבן שמעון בן גמליאל קסבר מלתא דמתעבדא באפי עשרה צריכא בי עשרה למישלפה

### Part 4
איבעיא להו כולכם מהו טעמא דרבן שמעון בן גמליאל משום דקסבר עדות שבטלה מקצתה בטלה כולה והני כיון דאמר להו כולכם לא מצו כתבי ויהבי

### Part 5
או דלמא טעמא דרבן שמעון בן גמליאל משום דקסבר כל מלתא דמתעבדא באפי בי עשרה צריכא בי עשרה למישלפה והילכך אפילו כולכם נמי

### Part 6
תא שמע אמר לשנים תנו גט לאשתי יכול לבטל זה שלא בפני זה דברי רבי רבן שמעון בן גמליאל אומר אינו יכול לבטל אלא זה בפני זה והא שנים דכי כולכם דמו ופליגי

### Part 7
אמר רב אשי אי בעדי כתיבה הכי נמי הכא במאי עסקינן בעדי הולכה

### Part 8
הכי נמי מיסתברא דקתני סיפא אמר לזה בפני עצמו ולזה בפני עצמו יכול לבטל זה שלא בפני זה אי אמרת בשלמא בעדי הולכה שפיר אלא אי אמרת בעדי כתיבה מי מצטרפי הא אמר מר אין עדותן מצטרפת עד שיראו שניהם כאחד דלמא כרבי יהושע בן קרחה סבירא ליה

### Part 9
אמר רב שמואל בר יהודה שמעית מיניה דרבי אבא תרתי חדא כרבי וחדא כרבן שמעון בן גמליאל ולא ידענא הי כרבי והי כרבן שמעון בן גמליאל

### Part 10
אמר רב יוסף ניחזי אנן דכי אתא רב דימי אמר מעשה ועשה רבי כדברי חכמים אמר לפניו רבי פרטא בנו של רבי אלעזר בן פרטא בן בנו של רבי פרטא הגדול אם כן מה כח בית דין יפה וחזר רבי ועשה כרבן שמעון בן גמליאל

### Part 11
ומדהא כרבן שמעון בן גמליאל הך כרבי

### Part 12
ואף רבי יאשיה דמן אושא סבר חדא כרבי וחדא כרבן שמעון בן גמליאל דאמר רבה בר בר חנה חמשה סבי הוינן קמיה דרבי יאשיה דמן אושא אתא ההוא גברא קמיה ואשקליה גיטא על כורחיה אמר לן זילו אטמורו וכתבו לה

### Part 13
ואי סלקא דעתך כרבי כי מיטמרי מאי הוי אלא שמע מינה כרבן שמעון בן גמליאל סבירא ליה

### Part 14
ואי סלקא דעתך אידך נמי כרבן שמעון בן גמליאל למה להו אטמורי ליבדרו איבדורי אלא שמע מינה חדא כרבי וחדא כרבן שמעון בן גמליאל

### Part 15
ורבא אמר רב נחמן הלכה כרבי בשתיהן ולית ליה לרב נחמן מה כח בית דין יפה והאמר רב נחמן אמר שמואל

>Credit : William Davidson Edition
>License : CC-BY-NC