
### Part 1
והתניא מהיום ולאחר מיתה גט ואינו גט דברי חכמים רבי אומר כזה גט

### Part 2
ולרב יהודה דאמר בעל מנת פליגי אדמיפלגי במהיום ולאחר מיתה ליפלגי בעל מנת להודיעך כחו דרבי

### Part 3
וליפלגו בעל מנת ולהודיעך כחן דרבנן כח דהיתירא עדיף ליה

### Part 4
על מנת שתתני לי מכאן ועד שלשים יום וכו׳ פשיטא מהו דתימא קפידיה לאו קפידא ולזרזה קאתי קא משמע לן

### Part 5
אמר רבן שמעון בן גמליאל מעשה בצידן כו׳ מאי תנא דקתני מעשה

### Part 6
חסורי מיחסרא והכי קתני אם אמר לה על מנת שתתני לי איצטליתי ואבדה איצטליתו איצטליתי דוקא קאמר לה רבן שמעון בן גמליאל אומר תתן לו את דמיה ואמר רבן שמעון בן גמליאל מעשה נמי בצידן באחד שאמר לאשתו הרי זה גיטך על מנת שתתני לי אצטליתי ואבדה אצטליתו ואמרו חכמים תתן לו את דמיה

### Part 7
בעא מיניה רבי אסי מרבי יוחנן הרי זה גיטך על מנת שתתני לי מאתים זוז וחזר ואמר לה מחולים לך מהו

### Part 8
תיבעי לרבנן תיבעי לרבן שמעון בן גמליאל

### Part 9
תיבעי לרבנן עד כאן לא קאמרי רבנן התם אלא דלא אחלה גבה אבל הכא הא קאמר לה מחולים לך או דלמא אפילו רבן שמעון בן גמליאל לא קאמר אלא דקא מפייסה ליה בדמי אבל לגמרי לא אמר ליה אינה מגורשת

### Part 10
איתיביה האומר לחבירו קונם שאתה נהנה לי אם אי אתה נותן לבני כור אחד של חטין ושתי חביות של יין רבי מאיר אומר אסור עד שיתן וחכמים אומרים אף זה יכול להתיר את נדרו שלא על פי חכם ואומר הריני כאילו התקבלתי

### Part 11
הכי השתא התם לצעורה קא מכוין ולא ציערה הכא משום הרווחה הוא והא לא איצטריך

### Part 12
ההוא גברא דאמר ליה לאריסיה כולי עלמא דלו תלת דלוותא ואכלי ריבעא את דלי ארבעה ואכול תילתא לסוף אתא מיטרא

### Part 13
אמר רב יוסף הא לא דלה רבה אמר הא לא איצטריכא

### Part 14
לימא רב יוסף דאמר כרבנן ורבה דאמר כרבן שמעון בן גמליאל

### Part 15
ותיסברא והא קיימא לן הילכתא כוותיה דרבה ובהא אין הלכה כרבן שמעון בן גמליאל

### Part 16
אלא לעולם כרבנן רב יוסף כרבנן ורבה אמר לך אנא דאמרי אפילו לרבנן עד כאן לא קאמרי רבנן התם אלא דלצעורה קא מיכוין אבל הכא משום הרווחה הוא והא לא איצטריך

### Part 17
תנן התם בראשונה היה נטמן יום שנים עשר חדש כדי שיהא חלוט לו התקין הלל הזקן שיהא חולש את מעותיו ללשכה ויהא שובר את הדלת ונכנס ואימתי שירצה הלה יבוא ויטול את מעותיו

### Part 18
ואמר רבא מתקנתו של הלל נשמע הרי זה גיטך על מנת שתתני לי מאתים זוז ונתנה לו מדעתו מגורשת על כורחו אינה מגורשת

### Part 19
מדאיצטריך ליה להלל לתקוני נתינה בעל כורחיה דהויא לה נתינה

>Credit : William Davidson Edition
>License : CC-BY-NC