
### Part 1
שופתא בקופינא דמרא רפיא רב יוסף אמר אפילו סיכתא בדפנא רפיא רב אחא בר יעקב אמר אפילו קניא בכופתא רפיא

### Part 2
הדרן עלך כל גט

### Part 3
מתני׳ השולח גט לאשתו והגיע בשליח או ששלח אחריו שליח ואמר לו גט שנתתי לך בטל הוא הרי זה בטל קידם אצל אשתו או ששלח אצלה שליח ואמר לה גט ששלחתי לך בטל הוא הרי זה בטל אם משהגיע גט לידה שוב אינו יכול לבטלו

### Part 4
בראשונה היה עושה בית דין ממקום אחר ומבטלו התקין רבן גמליאל הזקן שלא יהו עושין כן מפני תיקון העולם

### Part 5
גמ׳ הגיעו לא קתני אלא הגיע ואפילו ממילא ולא אמרינן לצעורה הוא דקא מיכוין

### Part 6
או ששלח אחריו שליח למה לי מהו דתימא לא אלימא שליחותיה דבתרא משליחותיה דקמא דלבטליה קא משמע לן

### Part 7
קדם הוא אצל אשתו למה לי מהו דתימא כי לא אמרינן לצעורה קא מיכוין הני מילי לשליח אבל לדידה ודאי לצעורה קא מיכוין קא משמע לן

### Part 8
או ששלח אצלה שליח למה לי מהו דתימא איהו הוא דלא טרח אדעתא לצעורה אבל שליח דלא איכפת ליה כי טרח ודאי לצעורה קא מיכוין קא משמע לן

### Part 9
אם משהגיע גט לידה אינו יכול לבטלו פשיטא לא צריכא דמהדר עליה מעיקרא לבטולי מהו דתימא איגלאי מלתא למפרע דבטולי בטליה קא משמע לן

### Part 10
תנו רבנן בטל הוא אי איפשי בו דבריו קיימין פסול הוא אינו גט לא אמר כלום

### Part 11
למימרא דבטל לישנא דלבטיל משמע והאמר רבה בר איבו אמר רב ששת ואמרי לה אמר רבה בר אבוה מקבל מתנה שאמר לאחר שבאתה מתנה לידו מתנה זו מבוטלת תיבטל אי איפשי בה לא אמר כלום בטלה היא אינה מתנה דבריו קיימין אלמא בטל מעיקרא משמע

### Part 12
אמר אביי בטל

>Credit : William Davidson Edition
>License : CC-BY-NC