
### Part 1
רבי יהודה אומר ודן דיהוי ליכי מינאי ספר תירוכין ואגרת שבוקין וגט פטורין למהך להתנסבא לכל גבר דיתצביין גופו של גט שחרור הרי את בת חורין הרי את לעצמך

### Part 2
גמ׳ פשיטא אמר לה לאשתו הרי את בת חורין לא אמר ולא כלום אמר לה לשפחתו הרי את מותרת לכל אדם לא אמר ולא כלום

### Part 3
אמר לה לאשה הרי את לעצמך מהו לגמרי קאמר לה או למלאכה קאמר לה

### Part 4
אמר ליה רבינא לרב אשי תא שמע דתנן גופו של גט שחרור הרי את בת חורין הרי את לעצמך ומה עבדא דקני ליה גופיה כי אמר ליה הרי את לעצמך קני גופיה אשה דלא קני גופה לא כל שכן

### Part 5
אמר ליה רבינא לרב אשי אמר לו לעבדו אין לי עסק בך מהו

### Part 6
אמר ליה רב חנין לרב אשי ואמרי לה רב חנין מחוזנאה לרב אשי תא שמע דתניא המוכר עבדו לגוי יצא לחירות וצריך גט שחרור מרבו ראשון אמר רבן שמעון בן גמליאל במה דברים אמורים שלא כתב עליו אונו אבל כתב עליו אונו זהו שחרורו

### Part 7
מאי אונו אמר רב ששת דכתב ליה לכשתברח ממנו אין לי עסק בך

### Part 8
רבי יהודה אומר ודן דיהוי ליכי מינאי ספר תירוכין ואגרת שבוקין במאי קמיפלגי רבנן סברי ידים שאין מוכיחות הויין ידים ואף על גב דלא כתב לה ודן מוכחא מילתא דבהאי גיטא קא מגרש לה

### Part 9
ורבי יהודה סבר ידים שאין מוכיחות לא הויין ידים וטעמא דכתב לה ודן דמוכחא מילתא דבהאי גיטא קא מגרש לה אבל לא כתב לה ודן אמרי בדיבורא גרשה ושטרא ראיה בעלמא הוא

### Part 10
אמר אביי האי מאן דכתב גיטא לא לכתוב ודין דמשמע ודין אלא ודן

### Part 11
ולא לכתוב איגרת דמשמע איגרת אלא אגרת ולא לכתוב לימהך דמשמע לי מהך ולא לכתוב למחך דמשמע כי חוכא

### Part 12
דיתיהוייין דיתיצבייין תלתא תלתא יודין דמשמע תהויין ותצביין ולורכיה לויו דתירוכין ולויו דשבוקין דמשמע תריכין ושביקין

### Part 13
ולורכיה לויו דכדו דמשמע וכדי ולא ליכתוב לאיתנסבא דמשמע לא יתנסבא אלא להתנסבא

### Part 14
איבעיא להו בעינן ודן או לא בעינן ודן

### Part 15
תא שמע דאתקין רבא בגיטי איך פלניא בר פלניא פטר ותריך ית פלוניתא אינתתיה דהות אינתתיה מן קדם דנא מיומא דנן ולעלם ואילו ודן לא קאמר

### Part 16
ולטעמיך כולהו מי קאמר אלא בעינן הכא נמי בעינן

### Part 17
מיומא דנן לאפוקי מדרבי יוסי דאמר זמנו של שטר מוכיח עליו

### Part 18
ולעלם

>Credit : William Davidson Edition
>License : CC-BY-NC