
### Part 1
היינו מדמע

### Part 2
ואידך קנסא הוא ומקנסא לא ילפינן

### Part 3
ולמאן דיליף קנסא מקנסא כל הני למה לי

### Part 4
צריכא דאי תנא מטמא אי תרומה הוה אמינא משום דקא מפסיד לה לגמרי ואי מטמא חולין משום דאסור לגרום טומאה לחולין שבארץ ישראל אבל מדמע אימא לא

### Part 5
ואי אשמעינן מדמע משום דשכיח אבל מטמא דלא שכיח אימא לא

### Part 6
ואי אשמעינן מטמא ומדמע משום דלא קים ליה בדרבה מיניה

### Part 7
אבל מנסך דקים ליה בדרבה מיניה אימא לא קא משמע לן כדרבי ירמיה

### Part 8
ולהא דתני אבוה דרבי אבין בראשונה היו אומרים המטמא והמנסך חזרו לומר אף המדמע כל הני למה לי

### Part 9
צריכא דאי אשמעינן מטמא משום דלא קים ליה בדרבה מיניה אבל מנסך דקים ליה בדרבה מיניה אימא לא

### Part 10
ואי אשמעינן מנסך משום דקא מפסיד ליה לגמרי אבל מטמא דלא מפסיד ליה לגמרי אימא לא

### Part 11
ואי אשמעינן הני תרתי משום דהפסד מרובה אבל מדמע דהפסד מועט אימא לא צריכא

### Part 12
אמר חזקיה דבר תורה אחד שוגג ואחד מזיד חייב מאי טעמא היזק שאינו ניכר שמיה היזק

### Part 13
ומה טעם אמרו בשוגג פטור כדי שיודיעו

### Part 14
אי הכי אפילו במזיד נמי השתא לאוזוקי קא מכוין אודועי לא מודע ליה

### Part 15
ורבי יוחנן אמר דבר תורה אחד שוגג ואחד מזיד פטור מאי טעמא היזק שאינו ניכר לא שמיה היזק ומה טעם אמרו במזיד חייב שלא יהא כל אחד ואחד הולך ומטמא טהרותיו של חבירו ואומר פטור אני

### Part 16
תנן הכהנים שפגלו במקדש מזידים חייבין ותני עלה מפני תיקון העולם

### Part 17
ואי אמרת היזק שאינו ניכר שמיה היזק האי שוגגין פטורין מפני תיקון העולם מיבעי ליה

### Part 18
הכי נמי קאמר מזידין חייבין הא שוגגין פטורין מפני תיקון העולם

### Part 19
מתיב רבי אלעזר העושה מלאכה במי חטאת ובפרת חטאת פטור מדיני אדם וחייב בדיני שמים ואי אמרת היזק שאינו ניכר שמיה היזק בדיני אדם נמי לחייב

### Part 20
הוא מותיב לה והוא מפרק לה פרה שהכניסה לרבקה על מנת שתינק ותדוש מי חטאת ששקל בהן משקלות

### Part 21
והאמר רבא מי חטאת

>Credit : William Davidson Edition
>License : CC-BY-NC