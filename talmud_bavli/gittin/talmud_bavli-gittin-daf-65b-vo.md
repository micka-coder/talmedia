
### Part 1
גיטא לא הוי עד דמטית למתא מחסיא

### Part 2
ורבי אלעזר אוסר מיד פשיטא דהא מראה מקום היא לו

### Part 3
לא צריכא דאמרה ליה זיל למזרח דאיתיה במזרח וקא אזל למערב מהו דתימא במערב הא ליתיה קא משמע לן דילמא בהדי דקאזיל מיגס גאיס ביה ויהב ליה גיטא

### Part 4
האומר לשלוחו ערב לי בתמרים ועירב לו בגרוגרות בגרוגרות ועירב לו בתמרים תני חדא עירובו עירוב ותניא אידך אין עירובו עירוב

### Part 5
אמר רבה לא קשיא הא רבנן הא רבי אלעזר הא רבנן דאמרי קפידא הא רבי אלעזר דאמר מראה מקום היא לו

### Part 6
ורב יוסף אמר הא והא רבנן כאן בשלו כאן בשל חבירו

### Part 7
אמר ליה אביי ואלא הא דתניא האומר לשלוחו ערב לי במגדל ועירב לו בשובך בשובך ועירב לו במגדל דתניא חדא עירובו עירוב ותניא אידך אין עירובו עירוב התם מאי שלו ושל חבירו איכא

### Part 8
התם נמי איכא פירי דמגדל ופירי דשובך

### Part 9
מתני׳ האומר כתבו גט ותנו לאשתי גרשוה כתבו איגרת ותנו לה הרי אלו יכתבו ויתנו

### Part 10
פטרוה פרנסוה עשו לה כנימוס עשו לה כראוי לא אמר כלום

### Part 11
גמ׳ תנו רבנן שלחוה שבקוה תרכוה הרי אלו יכתבו ויתנו פטרוה פרנסוה עשו לה כנימוס עשו לה כראוי לא אמר כלום

### Part 12
תניא רבי נתן אומר פטרוה דבריו קיימין פיטרוה לא אמר כלום אמר רבא רבי נתן דבבלאה הוא ודייק בין פיטרוה לפטרוה תנא דידן דבר ארץ ישראל הוא לא דייק

### Part 13
איבעיא להו הוציאוה מהו עזבוה מהו התירוה מהו הניחוה מהו הועילו לה מהו עשו לה כדת מהו

### Part 14
פשוט מיהא חדא דתניא עשו לה כדת עשו לה כנימוס עשו לה כראוי לא אמר כלום

### Part 15
מתני׳ בראשונה היו אומרים היוצא בקולר ואמר כתבו גט לאשתי הרי אלו יכתבו ויתנו חזרו לומר אף המפרש והיוצא בשיירא רבי שמעון שזורי אומר אף המסוכן

### Part 16
גמ׳ גניבא יוצא בקולר הוה כי הוה קא נפיק אמר הבו ארבע מאה זוזי לרבי אבינא מחמרא דנהר פניא אמר רבי זירא

>Credit : William Davidson Edition
>License : CC-BY-NC