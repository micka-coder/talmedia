
### Part 1
מסתברא בין לרבי אליעזר בין לרבנן כיון דפסקה פסקה

### Part 2
תנו רבנן הרי זה גיטך על מנת שתנשאי לפלוני הרי זו לא תנשא ואם נשאת לא תצא

### Part 3
מאי קאמר אמר רב נחמן הכי קאמר הרי זו לא תנשא לו שמא יאמרו נשיהן נותנין במתנה ואם נשאת לאחר לא תצא

### Part 4
ומשום גזרה לא מפקינן מיניה ושרינן אשת איש לעלמא

### Part 5
אלא אמר רב נחמן הכי קאמר הרי זו לא תנשא לו שמא יאמרו נשיהם נותנין במתנה ואם נשאת לו לא תצא דמשום גזרה לא מפקינן

### Part 6
אמר ליה רבא לו הוא דלא תנשא הא לאחר תנשא והא בעי קיומי לתנאה

### Part 7
וכי תימא אפשר דמינסבא היום ומיגרשה למחר ומקיימא לתנאה ולהך דפליגת עליה דרב יהודה קמדמית ליה דאתמר קונם עיני בשינה היום אם אישן למחר אמר רב יהודה אל יישן היום שמא יישן למחר

### Part 8
ורב נחמן אמר יישן היום ואין חוששין שמא יישן למחר

### Part 9
הכי השתא התם בדידיה קיימא דאי בעי מבריז נפשיה בסילואתא ולא נאים הכא בדידה קיימא לאיגרושי

### Part 10
אלא אמר רבא הרי זו לא תנשא לא לו ולא לאחר לו לא תנשא שמא יאמרו נשותיהם נותנין במתנה לאחר לא תנשא דבעיא קיומיה לתנאה

### Part 11
ואם נשאת לו לא תצא דמשום גזרה לא מפקינן לאחר תצא דבעיא לקיומיה לתנאה

### Part 12
תניא כוותיה דרבא הרי זו לא תנשא לא לו ולא לאחר ואם נשאת לו לא תצא לאחר תצא

### Part 13
תנו רבנן הרי זה גיטך על מנת שתעלי לרקיע על מנת שתרדי לתהום על מנת שתבלעי קנה של ארבע אמות על מנת שתביאי לי קנה בן מאה אמה על מנת שתעברי את הים הגדול ברגליך אינו גט

### Part 14
רבי יהודה בן תימא אומר כזה גט כלל אמר רבי יהודה בן תימא כל תנאי שאי אפשר לו לקיימו בסופו והתנה עליו מתחילתו אינו אלא כמפליגה בדברים וכשר

### Part 15
אמר רב נחמן אמר רב הלכה כרבי יהודה בן תימא אמר רב נחמן בר יצחק מתניתין נמי דיקא דקתני כל שאפשר לו לקיימו בסופו והתנה עליו בתחילתו תנאו קיים הא אי אפשר תנאו בטל שמע מינה

### Part 16
איבעיא להו הרי זה גיטיך על מנת שתאכלי בשר חזיר מהו אמר אביי היא היא רבא אמר אפשר דאכלה ולקיא

### Part 17
לאביי כלל לאתויי בשר חזיר לרבא כזה למעוטי בשר חזיר

### Part 18
מיתיבי הרי זה גיטך על מנת שתבעלי לפלוני נתקיים התנאי הרי זה גט ואם לאו אינו גט על מנת שלא תבעלי לאבא ולאביך אין חוששין שמא נבעלה להן

### Part 19
ואילו על מנת שתבעלי לאבא ולאביך לא קתני לאביי ניחא לרבא קשיא

### Part 20
אמר לך רבא בשלמא בשר חזיר אפשר דאכלה ולקיא פלוני נמי אפשר דמשחדא ביה בממונא אלא אבא ואביך בדידה קיימא נהי דאיהי עבדא איסורא אבא ואביך מי עבדי איסורא

### Part 21
לרבא כלל לאתויי אבא ואביך כזה למעוטי בשר חזיר

>Credit : William Davidson Edition
>License : CC-BY-NC