
### Part 1
טעמא מאי דילמא אתי בעל מערער ופסיל ליה השתא בעל לא קא מערער אנן ניקום ונערער עלה

### Part 2
בפלוגתא דרבי יוחנן ורבי יהושע בן לוי חד אמר לפי שאין בקיאין לשמה וחד אמר לפי שאין עדים מצויין לקיימו

### Part 3
תסתיים דרבי יהושע בן לוי הוא דאמר לפי שאין בקיאין לשמה דרבי שמעון בר אבא אייתי גיטא לקמיה דרבי יהושע בן לוי ואמר ליה צריכנא למימר בפני נכתב ובפני נחתם או לא

### Part 4
אמר ליה לא צריכת לא אמרו אלא בדורות הראשונים שאין בקיאין לשמה אבל בדורות האחרונים דבקיאין לשמה לא תסתיים

### Part 5
ותסברא והא רבה אית ליה דרבא ועוד הא אמרינן שמא יחזור דבר לקלקולו

### Part 6
אלא רבי שמעון בר אבא איניש אחרינא הוה בהדיה והא דלא חשיב ליה משום כבודו דרבי שמעון

### Part 7
איתמר בפני כמה נותנו לה רבי יוחנן ורבי חנינא חד אמר בפני שנים וחד אמר בפני שלשה

### Part 8
תסתיים דרבי יוחנן הוא דאמר בפני שנים דרבין בר רב חסדא אייתי גיטא לקמיה דרבי יוחנן ואמר ליה זיל הב לה באפי תרי ואימא להו בפני נכתב ובפני נחתם תסתיים

### Part 9
לימא בהא קמיפלגי דמאן דאמר בפני שנים קסבר לפי שאין בקיאין לשמה ומאן דאמר בפני שלשה קסבר לפי שאין עדים מצויין לקיימו

### Part 10
ותסברא הא מדרבי יהושע בן לוי אמר לפי שאין בקיאין לשמה רבי יוחנן אמר לפי שאין עדים מצויין לקיימו והכא היכי קאמר רבי יוחנן בפני שנים

### Part 11
ועוד הא רבה אית ליה דרבא

### Part 12
אלא דכולי עלמא בעינן עדים מצויין לקיימו והכא בשליח נעשה עד ועד נעשה דיין קמיפלגי מאן דאמר בפני שנים קסבר שליח נעשה עד ועד נעשה דיין ומאן דאמר בפני שלשה קסבר שליח נעשה עד ואין עד נעשה דיין

### Part 13
והא קיימא לן בדרבנן דעד נעשה דיין

### Part 14
אלא הכא בהא קמיפלגי דמר סבר כיון דאשה כשירה להביא את הגט זמנין דמייתא ליה איתתא וסמכי עלה

### Part 15
ואידך אשה מידע ידעי ולא סמכי עלה

### Part 16
תניא כוותיה דרבי יוחנן המביא גט ממדינת הים ונתנו לה ולא אמר לה בפני נכתב ובפני נחתם יוציא והולד ממזר דברי רבי מאיר

### Part 17
וחכמים אומרים אין הולד ממזר כיצד יעשה יטלנו הימנה ויחזור ויתננו לה בפני שנים ויאמר בפני נכתב ובפני נחתם

### Part 18
ורבי מאיר משום דלא אמר בפני נכתב ובפני נחתם יוציא והולד ממזר

### Part 19
אין רבי מאיר לטעמיה דאמר רב המנונא משמיה דעולא אומר היה רבי מאיר כל המשנה ממטבע שטבעו חכמים בגיטין יוציא והולד ממזר

### Part 20
בר הדיא בעי לאתויי גיטא אתא לקמיה דרבי אחי דהוה ממונה אגיטי אמר ליה צריך אתה לעמוד על כל אות ואות אתא לקמיה דרבי אמי ורבי אסי אמרי ליה לא צריכת

### Part 21
וכי תימא אעביד לחומרא נמצא אתה מוציא לעז על גיטין הראשונים

### Part 22
רבה בר בר חנה אייתי גיטא פלגא איכתב קמיה ופלגא לא איכתב קמיה אתא לקמיה דרבי אלעזר אמר ליה אפילו לא כתב בו אלא שיטה אחת לשמה שוב אינו צריך רב אשי אמר

>Credit : William Davidson Edition
>License : CC-BY-NC