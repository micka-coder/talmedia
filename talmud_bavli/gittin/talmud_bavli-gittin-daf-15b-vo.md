
### Part 1
הוא ואחר מעידין על חתימת יד שני פסול מאי טעמא אתו לאיחלופי בקיום שטרות דעלמא וקא נפיק נכי ריבעא דממונא אפומא דחד סהדא

### Part 2
מתקיף לה רב אשי מי איכא מידי דאילו מסיק ליה איהו לכוליה דיבורא כשר השתא דאיכא חד בהדיה פסול

### Part 3
אלא אמר רב אשי אפילו אומר אני הוא עד שני פסול מאי טעמא או כולו בקיום הגט או כולו בתקנת חכמים

### Part 4
תנן בפני נכתב כולו בפני נחתם חציו פסול אידך חציו היכי דמי אילימא דליכא דקא מסהיד עליה כלל השתא אחד אומר בפני נכתב ואחד אומר בפני נחתם דהאי קמסהיד אכולה כתיבה והאי קמסהיד אכולה חתימה פסול חציו מיבעיא

### Part 5
אלא או כדרבא או כדרב אשי

### Part 6
ולאפוקי מדרב חסדא

### Part 7
אמר לך רב חסדא ולטעמיך בפני נכתב אבל לא בפני נחתם למה לי אלא לא זו אף זו קתני

### Part 8
הכא נמי לא זו אף זו קתני

### Part 9
אמר רב חסדא גידוד חמשה ומחיצה חמשה אין מצטרפין עד שיהא או כולו במחיצה או כולו בגידוד

### Part 10
דרש מרימר גידוד חמשה ומחיצה חמשה מצטרפין והלכתא מצטרפין

### Part 11
בעי אילפא ידים טהורות לחצאין או אין טהורות לחצאין היכי דמי אילימא דקא משו בי תרי מרביעית והא תנן מרביעית נוטלין לידים לאחד ואפילו לשנים

### Part 12
ואלא דקא משי חדא חדא ידיה והתנן הנוטל ידו אחת בנטילה ואחת בשטיפה ידיו טהורות

### Part 13
ואלא דקא משי פלגא פלגא דידיה והאמרי דבי רבי ינאי ידים אין טהורות לחצאין לא צריכא דאיכא משקה טופח

### Part 14
וכי איכא משקה טופח מאי הוי והתנן

>Credit : William Davidson Edition
>License : CC-BY-NC