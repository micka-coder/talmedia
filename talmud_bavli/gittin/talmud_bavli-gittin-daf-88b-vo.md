
### Part 1
אמר רב אחא בר יעקב שמע מינה מהרה דמרי עלמא תמני מאה וחמשין ותרתי הוא

### Part 2
מתני׳ גט מעושה בישראל כשר ובגוים פסול ובגוים חובטין אותו ואומרים לו עשה מה שישראל אומרים לך (וכשר)

### Part 3
גמ׳ אמר רב נחמן אמר שמואל גט המעושה בישראל כדין כשר שלא כדין פסול ופוסל

### Part 4
ובגוים כדין פסול ופוסל שלא כדין אפילו ריח הגט אין בו

### Part 5
מה נפשך אי גוים בני עשויי נינהו איתכשורי נמי ליתכשר אי לאו בני עשויי נינהו מיפסל לא ליפסל

### Part 6
אמר רב משרשיא דבר תורה גט מעושה בגוים כשר ומה טעם אמרו פסול שלא תהא כל אחת ואחת הולכת ותולה עצמה בגוי ומפקעת עצמה מיד בעלה

### Part 7
אי הכי שלא כדין אפילו ריח הגט אין בו ונהוי שלא כדין כישראל ומפסיל נמי לפסול

### Part 8
אלא הא דרב משרשיא בדותא היא

### Part 9
וטעמא מאי כדין בכדין דישראל מיחלף שלא כדין בכדין ישראל לא מיחלף

### Part 10
אביי אשכחיה לרב יוסף דיתיב וקא מעשה אגיטי אמר ליה והא אנן הדיוטות אנן ותניא היה רבי טרפון אומר כל מקום שאתה מוצא אגוריאות של גוים אף על פי שדיניהם כדיני ישראל אי אתה רשאי להיזקק להם שנאמר ואלה המשפטים אשר תשים לפניהם לפניהם ולא לפני גוים דבר אחר לפניהם ולא לפני הדיוטות

### Part 11
אמר ליה אנן שליחותייהו קא עבדינן מידי דהוה אהודאות והלואות

### Part 12
אי הכי גזילות וחבלות נמי כי עבדינן שליחותייהו במילתא דשכיחא במילתא דלא שכיחא לא עבדינן שליחותייהו

### Part 13
מתני׳ יצא שמה בעיר מקודשת הרי זו מקודשת מגורשת הרי זו מגורשת ובלבד שלא יהא שם אמתלא

### Part 14
איזו היא אמתלא גירש איש פלוני את אשתו על תנאי זרק לה קידושיה ספק קרוב לה ספק קרוב לו זו היא אמתלא

### Part 15
גמ׳ ואסרינן לה אגברא והא אמר רב אשי כל קלא דבתר נישואין לא חיישינן ליה

### Part 16
הכי קאמר יצא שמה בעיר מקודשת הרי זו מקודשת מקודשת ומגורשת

>Credit : William Davidson Edition
>License : CC-BY-NC