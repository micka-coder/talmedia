
### Part 1
נותנת לה ואוכלת השתא מיגנב גנבא חלופי לא מיחלפא

### Part 2
אמר רב יוסף התם נמי מוריא ואמרה תורא מדישיה קאכיל

### Part 3
העיד רבי יוסי בן המשולם משום רבי יוחנן אחיו שאמר משום רבי אלעזר בן חסמא אין עושין חלת עם הארץ בטהרה אבל עושין עיסת חוליו בטהרה ונוטל הימנה כדי חלה ומניחה בכפישא או באנחותא וכשבא עם הארץ ליטול נוטל את שתיהן ואינו חושש

### Part 4
ואין עושין תרומת זיתיו בטהרה אבל עושין זיתים חוליו בטהרה ונוטל הימנה כדי תרומה ומניחה בכליו של חבר וכשבא עם הארץ ליטול נוטל את שתיהן ואינו חושש

### Part 5
וטעמא מאי אמר רבי יוחנן משום כדי חייו דגבל ומשום כדי חייו דבדד

### Part 6
וצריכא דאי אשמועינן גבל משום דלא נפיש אגריה אבל בדד דנפיש אגריה אימא לא ואי אשמועינן בדד משום דלא שכיח ליה אבל גבל דשכיח ליה אימא לא צריכא

### Part 7
אמר מר נוטל הימנה כדי חלה ומניחה בכפישא או באנחותא וכשבא עם הארץ ליטול נוטל את שתיהן ואינו חושש וליחוש דילמא נגע בה דאמרינן ליה חזי אי נגעת בה הדרא לטיבלא

### Part 8
וליחוש דילמא לא איכפת ליה השתא לתקוני קא מיכוין מיכפת לא איכפת ליה

### Part 9
אמר מר נוטל הימנה כדי תרומה ומניחה בכליו של חבר וכשבא עם הארץ ליטול נוטל את שתיהן ואינו חושש וליחוש דילמא נגע בה בשלמא התם אית ליה היכרא הכא מאי היכרא אית ליה דמנח ליה בכלי גללים בכלי אבנים בכלי אדמה

### Part 10
אי הכי מאי איריא דחבר אפילו דעם הארץ נמי הכי נמי קאמר בכלים של עם הארץ הראויין להשתמש בהן חבר

### Part 11
מחזיקין ידי גוים בשביעית מחזיקין והאמר רב דימי בר שישנא משמיה דרב אין עודרין עם הגוי בשביעית ואין כופלין שלום לגוי לא צריכא למימרא להו אחזוקו בעלמא כי הא דרב יהודה אמר להו אחזוקו רב ששת אמר להו אשרתא

### Part 12
ואין כופלין שלום לגוי רב חסדא מקדים ויהיב להו שלמא רב כהנא אמר להו שלמא למר

### Part 13
ושואלין בשלומן השתא אחזוקי מחזקינן שואלין בשלומן מיבעיא אמר רב ייבא לא נצרכא אלא ליום חגם דתניא לא יכנס אדם לביתו של גוי ביום חגו ויתן לו שלום מצאו בשוק נותן לו בשפה רפה ובכובד ראש

### Part 14
רב הונא ורב חסדא הוו יתבי חליף ואזיל גניבא אמר ליה חד לחבריה ניקום מקמיה דבר אוריין הוא אמר לו ומקמי פלגאה ניקום אדהכי אתא איהו לגבייהו אמר להו שלמא עלייכו מלכי שלמא עלייכו מלכי אמרו ליה מנא לך דרבנן איקרו מלכים אמר להו דכתיב בי מלכים ימלוכו וגו׳

### Part 15
אמרו ליה ומנא לך דכפלינן שלמא למלכי אמר להו דאמר רב יהודה אמר רב מנין שכופלין שלום למלך שנאמר ורוח לבשה את עמשי ראש השלישים וגו׳

### Part 16
אמרי ליה ליטעום מר מידי אמר להו הכי אמר רב יהודה אמר רב אסור לו לאדם שיטעום כלום עד שיתן מאכל לבהמתו שנאמר ונתתי עשב בשדך לבהמתך והדר ואכלת ושבעת

### Part 17
הדרן עלך הניזקין

>Credit : William Davidson Edition
>License : CC-BY-NC