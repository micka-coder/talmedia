
### Part 1
או אחד מן הראשונים ואחד מן האחרונים ואחד מצטרף עמהן

### Part 2
גמ׳ איתמר בעל אומר לפקדון ושליש אומר לגירושין מי נאמן רב הונא אמר בעל נאמן ורב חסדא אמר שליש נאמן

### Part 3
רב הונא אמר בעל נאמן דאם איתא דלגירושין יהביה ניהליה לדידה הוה יהיב לה ניהלה ורב חסדא אמר שליש נאמן דהא הימניה

### Part 4
מתיב רבי אבא הודאת בעל דין כמאה עדים דמי ושליש נאמן משניהם כיצד זה אומר כך וזה אומר כך שליש נאמן

### Part 5
שאני ממון דאיתיהיב למחילה

### Part 6
והא תניא וכן לגיטין גיטי ממון והתניא וכן לשטרות

### Part 7
מידי גבי הדדי תניא

### Part 8
תנן האשה שאמרה התקבל לי גיטי צריכה שתי כיתי עדים שנים שיאמרו בפנינו אמרה ושנים שיאמרו בפנינו קבל וקרע ואמאי ליהמניה לשליש

### Part 9
מי קא נפיק גיטא מתותי ידיה דליהמניה

### Part 10
תינח אמרה קיבל למה לי אמר רבה הא מני רבי אלעזר היא דאמר עדי מסירה כרתי

### Part 11
קרע למה לי אמר רב יהודה אמר רב בשעת השמד שנו

### Part 12
אמר רבה ומודה רב הונא דאי אמרה איהי לדידי אמר לי שליש דלגירושין יהביה ניהליה מהימנא מי איכא מידי דשליש גופיה לא מהימן ואיהי מהימנא

### Part 13
אלא אי אמרה קמאי דידי לגרושין יהביה ניהליה מהימנא מיגו דאי בעיא אמרה לדידה יהביה ניהליה בעל

### Part 14
בעל אמר לגירושין ושליש אומר לגירושין והיא אומרת נתן לי ואבד אמר רבי יוחנן הוה דבר שבערוה ואין דבר שבערוה פחות משנים

### Part 15
ואמאי וליהימניה לשליש מי קא נפיק גיטא מתותי ידיה דלהימניה

### Part 16
ולהימניה לבעל דאמר רב חייא בר אבין אמר רבי יוחנן בעל שאמר גירשתי את אשתי נאמן מי קאמר גירשתי

### Part 17
ולימא חזקה שליח עושה שליחותו דאמר רבי יצחק האומר לשלוחו צא וקדש לי אשה סתם ומת שלוחו אסור בכל הנשים שבעולם חזקה שליח עושה שליחותו

>Credit : William Davidson Edition
>License : CC-BY-NC