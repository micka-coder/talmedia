
### Part 1
דברי הכל כשר ומתניתין דקתני כתבו ואוקימנא בחוץ אבל על מנת לא פסיל איבעית אימא לפני התורף ורבנן ואיבעית אימא לאחר התורף ודברי הכל

### Part 2
ורבא אמר מחלוקת לאחר התורף דרבי סבר גזרינן אטו לפני התורף ורבנן סברי לא גזרינן אטו לפני התורף אבל לפני התורף דברי הכל פסול

### Part 3
ומתניתין דקתני כתבו ואוקימנא בחוץ אבל על מנת לא פסיל אחר התורף ורבנן היא

### Part 4
תני אבוה דרבי אבין קמיה דרבי זירא כתב גט על תנאי דברי הכל פסול דברי הכל פסול והא מיפלג פליגי

### Part 5
אלא אימא לדברי הכל כשר והיכי דמי לאחר התורף

### Part 6
ולימא הרי זה פסול ורבי תנא דברי הכל אתנייה כשר בפסול מיחלף ליה הרי זה בדברי הכל לא מיחלף ליה

### Part 7
מתני׳ הרי את מותרת לכל אדם אלא לאבא ולאביך לאחי ולאחיך לעבד ולגוי ולכל מי שאין לה עליו קדושין כשר

### Part 8
הרי את מותרת לכל אדם אלא אלמנה לכהן גדול גרושה וחלוצה לכהן הדיוט ממזרת ונתינה לישראל בת ישראל לממזר ולנתין וכל מי שיש לה עליו קדושין אפילו בעבירה פסול

### Part 9
גמ׳ כללא דרישא לאתויי שאר חייבי כריתות כללא דסיפא לאתויי שאר חייבי לאוין כגון עמוני ומואבי נתיני מצרי ואדומי

### Part 10
בעא מיניה רבא מרב נחמן חוץ מקדושי קטן מהו מי אמרינן השתא מיהא לאו בר הויה הוא או דלמא אתי לכלל הויה

### Part 11
אמר ליה תניתוה קטנה מתגרשת בקידושי אביה

### Part 12
אמאי והא בעינן ויצאה והיתה אלא אתיא לכלל הויה הכא נמי אתיא לכלל הויה

### Part 13
חוץ מן הנולדים מהו השתא מיהא לא איתיליד או דלמא עתידי דמתיילדי

### Part 14
אמר ליה תניתוה לעבד ולגוי אם איתא עבד וגוי נמי עבידי דמיגיירי

### Part 15
הנך לאו לאיגיורי קיימי הני לאיתילודי קיימי

### Part 16
חוץ מבעל אחותה מהו השתא מיהא לא חזיא ליה או דלמא זמנין דמתה אחותה וחזיא ליה

### Part 17
אמר ליה תניתוה לעבד ולגוי עבד וגוי נמי עבידי דמיגיירי גירות לא שכיחא מיתה שכיחא

### Part 18
חוץ מזנותיך מהו בנשואין הא לא שייר או דלמא שייר בביאה

### Part 19
אמר ליה תניתוה לאבא ולאביך ובמאי אילימא בנשואין אבא ואביך בני נשואין נינהו אלא לאו בזנות ולאבא ולאביך הוא דלא שייר הא לאחר שייר

### Part 20
דלמא בנשואין דעבר ואינסיב

### Part 21
חוץ משלא כדרכה מהו בכדרכה הא לא שייר או דלמא משכבי אשה כתיב

### Part 22
חוץ מהפרת נדריך מהו בנשואין הא לא שייר או דלמא אישה יקימנו ואישה יפרנו כתיב

### Part 23
חוץ מתרומתיך מהו בנשואין הא לא שייר או דלמא קנין כספו כתיב

### Part 24
חוץ מירושתיך מהו בנשואין הא לא שייר או דלמא לשארו וירש אותה כתיב

### Part 25
חוץ מקידושיך בשטר מהו מי אמרינן אפשר דמקדש לה בכסף ובביאה או דלמא ויצאה והיתה איתקוש הוויות להדדי

### Part 26
תיקו

### Part 27
מתני׳ גופו של גט הרי את מותרת לכל אדם

>Credit : William Davidson Edition
>License : CC-BY-NC