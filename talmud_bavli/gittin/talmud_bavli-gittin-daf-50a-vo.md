
### Part 1
קבלן דבעל חוב דברי הכל משתעבד ערב דבעל חוב וקבלן דכתובה פליגי איכא למאן דאמר אף על גב דלית ליה נכסי ללוה משתעבד ואיכא למאן דאמר אי אית ליה משתעבד אי לית ליה לא משתעבד

### Part 2
והילכתא בכולהו אף על גב דלית ליה משתעבד בר מערב דכתובה דאף על גב דאית ליה לא משתעבד

### Part 3
מאי טעמא מצוה הוא דעבד ולא מידי חסרה

### Part 4
אמר רבינא תא שמע מעיקרא דתקנתין יותר ממה שהאיש רוצה לישא אשה רוצה לינשא ואי סלקא דעתך מיתמי האי משום דיתמי הוא תיובתא דמר זוטרא תיובתא

### Part 5
אמר מר זוטרא בריה דרב נחמן משמיה דרב נחמן שטר חוב היוצא על היתומין אף על פי שכתוב בו שבח אינו גובה אלא מן הזיבורית

### Part 6
אמר אביי תדע דבעל חוב דיניה בבינונית ומיתמי בזיבורית

### Part 7
אמר ליה רבא הכי השתא בעל חוב דיניה מדאורייתא בזיבורית כדעולא דאמר עולא דבר תורה בעל חוב בזיבורית שנאמר בחוץ תעמד והאיש וגו׳ מה דרכו של איש להוציא פחות שבכלים ומה טעם אמרו בעל חוב בבינונית כדי שלא תנעול דלת בפני לוין וגבי יתמי אוקמוה רבנן אדאורייתא

### Part 8
אלא הכא כיון דדיניה מדאורייתא בעידית אפילו מיתמי נמי בעידית

### Part 9
ולרבא והתני אברם חוזאה אין נפרעין מנכסי יתומין אלא מן הזיבורית ואפילו הן ניזקין והא ניזקין דינן מדאורייתא בעידית

### Part 10
הכא במאי עסקינן כגון שהיתה עידית דניזק כזיבורית דמזיק

### Part 11
ורבי ישמעאל היא דאמר מדאורייתא בדניזק שיימינן ומפני תיקון העולם תקינו רבנן בדמזיק וגבי יתמי אוקמוה רבנן אדאורייתא

### Part 12
איני והתני רבי אליעזר ניותאה אין נפרעין מנכסי יתומים אלא מן הזיבורית ואפילו הן עידית מאי אפילו הן עידית לאו אף על גב דכתיב עידית בשטרא

### Part 13
לא מאי עידית שפאי עידית כדרבא

### Part 14
דאמר רבא הזיק זיבורית גובה מן העידית שפאי עידית גובה מן הבינונית וגבי יתמי אוקמוה רבנן אדאורייתא

### Part 15
אין נפרעין מנכסי יתומין אלא מן הזיבורית בעי רב אחדבוי בר אמי יתומים שאמרו קטנים או אפילו גדולים תקנתא היא דעבוד רבנן גבי יתמי לקטנים עבוד רבנן לגדולים לא עבוד רבנן

### Part 16
או דלמא משום דלא מסיק אדעתא דמלוה דמית לוה ונפלי נכסי קמי יתמי דהוה ליה נועל דלת הלכך אפילו גדולים נמי

### Part 17
תא שמע דתני אביי קשישא יתומין שאמרו גדולים ואין צריך לומר קטנים

### Part 18
ודלמא הני מילי לענין שבועה דגדול במילי דאבוה כקטן דמי אבל לענין זיבורית לא

### Part 19
והלכתא

>Credit : William Davidson Edition
>License : CC-BY-NC