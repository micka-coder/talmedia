
### Part 1
וממקום שבאת מה להלן צריכות שיאמרו בפנינו נכתב ובפנינו נחתם אף היא צריכה שתאמר בפני נכתב ובפני נחתם

### Part 2
אמר רב אשי מתניתין נמי דיקא דקתני האשה עצמה מביאה גיטה ובלבד שתהא צריכה לומר כו׳ שמע מינה

### Part 3
ורב יוסף רישא וסיפא בחוצה לארץ מציעתא בארץ אין רישא וסיפא בחוצה לארץ מציעתא בארץ

### Part 4
ממאי מדקתני מה בין גט למיתה שהכתב מוכיח ולא קתני שהכתב ופה מוכיח

### Part 5
האשה עצמה מביאה וכו׳ אשה מכי מטי גיטה לידה איגרשה לה אמר רב הונא באומר לא תתגרשי בו אלא בפני בית דין פלוני סוף סוף כי מטיא התם איגרשה בה

### Part 6
אלא אמר רב הונא בר מנוח משמיה דרב אחא בריה דרב איקא דאמר לה כי מטית התם אתנחיה אארעא ושקליה

### Part 7
אי הכי הוה ליה טלי גיטך מעל גבי קרקע ואמר רבא טלי גיטך מעל גבי קרקע לא אמר כלום

### Part 8
אלא דאמר לה הוי שליח להולכה עד דמטית התם וכי מטית התם הוי שליח לקבלה וקבלי את גיטך

### Part 9
והא לא חזרה שליחות אצל הבעל דאמר לה הוי שליח להולכה עד דמטית התם וכי מטית התם שוי שליח לקבלה

### Part 10
הניחא למאן דאמר אשה עושה שליח לקבל גיטה מיד שליח בעלה אלא למאן דאמר אין האשה עושה שליח לקבל גיטה מיד שליח בעלה מאי איכא למימר

### Part 11
טעמא מאי משום דאיכא בזיון דבעל והכא בעל לא קפיד

### Part 12
הניחא למאן דאמר משום בזיון דבעל אלא למאן דאמר משום חצרה הבאה לאחר מיכן מאי איכא למימר

### Part 13
דאמר לה הוי שליח להולכה עד דמטית התם וכי מטית התם שוי שליח להולכה וקבלי את גיטך מיניה

### Part 14
ואיבעית אימא דאמר לה הוי שליח להולכה עד דמטית התם וכי מטית התם אימר קמי בי דינא בפני נכתב ובפני נחתם ומשוי בי דינא שליח וליתבוה ניהליך

### Part 15
הדרן עלך המביא גט

### Part 16
מתני׳ כל גט שנכתב שלא לשום אשה פסול כיצד היה עובר בשוק ושמע קול סופרים מקרין איש פלוני מגרש את פלונית ממקום פלוני ואמר זה שמי וזה שם אשתי פסול לגרש בו

### Part 17
יתר מיכן כתב לגרש את אשתו ונמלך מצאו בן עירו ואמר לו שמי כשמך ושם אשתי כשם אשתך פסול לגרש בו

>Credit : William Davidson Edition
>License : CC-BY-NC