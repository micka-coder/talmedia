
### Part 1
דשפוכאי ישראל נינהו והני מילי ברברבי אבל זוטרי אימור מעוברי דרכים נפול ואי איכא רברבי בהדייהו אימור באברורי הוה מנחי

### Part 2
מתני׳ מרחיקין את האילן מן העיר עשרים וחמש אמה ובחרוב ובשקמה חמשים אמה אבא שאול אומר כל אילן סרק חמשים אמה ואם העיר קדמה קוצץ ואינו נותן דמים ואם אילן קדם קוצץ ונותן דמים ספק זה קדם וספק זה קדם קוצץ ואינו נותן דמים

### Part 3
גמ׳ מאי טעמא אמר עולא משום נויי העיר ותיפוק ליה דאין עושין שדה מגרש ולא מגרש שדה

### Part 4
לא צריכא לרבי אלעזר דאמר עושין שדה מגרש ומגרש שדה הכא משום נויי העיר לא עבדינן

### Part 5
ולרבנן נמי דאמרי אין עושין שדה מגרש ולא מגרש שדה הני מילי זרעים אבל אילנות עבדינן והכא משום נויי העיר לא

### Part 6
ומנא תימרא דשאני בין זרעין לאילנות דתניא קרפף יותר מבית סאתים שהוקף לדירה

### Part 7
נזרע רובו הרי הוא כגינה ואסור ניטע רובו הרי הוא כחצר ומותר

### Part 8
ואם העיר קדמה קוצץ ואינו נותן דמים וכו׳ מאי שנא גבי בור דקתני קוצץ ונותן דמים ומאי שנא הכא דקתני קוצץ ואינו נותן דמים

### Part 9
אמר רב כהנא קידרא דבי שותפי לא חמימא ולא קרירא

### Part 10
ומאי קושיא דלמא שאני הזיקא דרבים מהזיקא דיחיד

### Part 11
אלא אי איתמר דרב כהנא אסיפא איתמר אם האילן קדם קוצץ ונותן דמים ולימא להו הבו לי ברישא דמי והדר איקוץ אמר רב כהנא קידרא דבי שותפי לא חמימא ולא קרירא

### Part 12
ספק זה קדם וספק זה קדם קוצץ ואינו נותן דמים מאי שנא מבור דאמרת לא יקוץ

### Part 13
התם דודאי לאו למיקץ קאי ספיקו נמי לא אמרינן ליה קוץ הכא דודאי למיקץ קאי ספיקו נמי אמרינן ליה קוץ ואי משום דמי אמרינן ליה אייתי ראיה ושקול

### Part 14
מתני׳ מרחיקין את גורן קבוע מן העיר חמשים אמה לא יעשה אדם גורן קבוע בתוך שלו אלא אם כן יש לו חמשים אמה לכל רוח ומרחיק מנטיעותיו של חבירו ומנירו בכדי שלא יזיק

### Part 15
גמ׳ מאי שנא רישא ומאי שנא סיפא אמר אביי סיפא אתאן לגורן שאינו קבוע

### Part 16
היכי דמי גורן שאינו קבוע אמר רבי יוסי ברבי חנינא כל שאינו זורה ברחת

### Part 17
רב אשי אמר מה טעם קאמר מאי טעמא מרחיקין גורן קבוע מן העיר חמשים אמה כדי שלא יזיק

### Part 18
מיתיבי מרחיקין גורן קבוע מן העיר חמשים אמה וכשם שמרחיקין מן העיר חמשים אמה כך מרחיקין מדלועיו ומקשואיו ומנטיעותיו ומנירו של חבירו חמשים אמה כדי שלא יזיק בשלמא לרב אשי ניחא אלא לאביי קשיא קשיא

### Part 19
בשלמא ממקשואיו ומדלועיו דאזיל אבקא ואתי בליביה ומצוי ליה אלא מנירו אמאי אמר רבי אבא בר זבדא ואיתימא רבי אבא בר זוטרא מפני

>Credit : William Davidson Edition
>License : CC-BY-NC