
### Part 1
המלח ואת הסיד ואת הסלעים מכותלו של חבירו שלשה טפחים או סד בסיד טעמא דאיכא כותל הא ליכא כותל סומך

### Part 2
לא כי ליכא כותל נמי לא סמיך ואלא מאי קא משמע לן הא קא משמע לן דהני קשו לכותל

### Part 3
תא שמע מרחיקים את הזרעים ואת המחרישה ואת מי רגלים מן הכותל שלשה טפחים טעמא דאיכא כותל הא ליכא כותל סמיך לא כי ליכא כותל נמי לא סמיך ואלא מאי קא משמע לן הא קא משמע לן דמתונתא קשה לכותל

### Part 4
תא שמע ואת הריחים שלשה מן השכב שהן ארבעה מן הרכב טעמא דאיכא כותל הא ליכא כותל סמיך לא כי ליכא כותל נמי לא סמיך ואלא מאי קא משמע לן הא קא משמע לן דטירייא קשה לכותל

### Part 5
תא שמע ואת התנור שלשה מן הכליא שהן ארבעה מן השפה טעמא דאיכא כותל הא ליכא כותל סמיך לא כי ליכא כותל נמי לא סמיך אלא מאי קא משמע לן הא קא משמע לן דהבלא קשה לכותל

### Part 6
תא שמע לא יפתח אדם חנות של נחתומין ושל צבעין תחת אוצרו של חבירו ולא רפת בקר טעמא דאיכא אוצר הא ליכא אוצר עביד

### Part 7
דירה שאני דיקא נמי דתני עלה אם היתה רפת בקר קודמת לאוצר מותר

### Part 8
תא שמע לא יטע אדם אילן סמוך לשדה אלא אם כן הרחיק ממנו ארבע אמות ותני עלה ארבע אמות שאמרו כדי עבודת הכרם

### Part 9
טעמא דמשום כדי עבודת הכרם הא לאו משום כדי עבודת הכרם סמיך ואף על גב דאיכא שרשין דקא מזקי הכא במאי עסקינן דמפסיק צונמא

### Part 10
דיקא נמי דקתני היה גדר בינתים זה סומך לגדר מכאן וזה סומך לגדר מכאן

### Part 11
אי הכי אימא סיפא היו שרשיו יוצאין בתוך של חבירו מעמיק להן שלשה טפחים כדי שלא יעכב המחרישה ואי דמפסיק צונמא מאי בעו התם הכי קאמר ואי לאו צונמא והיו שרשיו יוצאין לתוך של חבירו מעמיק שלשה טפחים כדי שלא יעכב המחרישה

### Part 12
תא שמע מרחיקין את האילן מן הבור עשרים וחמש אמה טעמא דאיכא בור הא ליכא בור סמיך לא כי ליכא בור נמי לא סמיך והא קמשמע לן דעד עשרים וחמש אמה אזלי שרשים ומזקי לבור

### Part 13
אי הכי אימא סיפא ואם אילן קדם לא יקוץ ואי דלא סמיך היכי משכחת לה כדאמר רב פפא בלוקח הכי נמי בלוקח

### Part 14
תא שמע מרחיקין את המשרה מן הירק ואת הכרישין מן הבצלין ואת החרדל מן הדבורים טעמא דאיכא ירק הא ליכא ירק סמיך לא כי ליכא ירק נמי לא סמיך והא קא משמע לן דהני קשו אהדדי

### Part 15
אי הכי אימא סיפא רבי יוסי מתיר בחרדל מפני שיכול לומר לו עד שאתה אומר לי הרחק חרדלך מן דבוראי הרחק דבורך מן חרדלאי שבאות ואוכלות לגלוגי חרדלאי

>Credit : William Davidson Edition
>License : CC-BY-NC