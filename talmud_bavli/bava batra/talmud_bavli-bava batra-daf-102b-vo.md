
### Part 1
רב שישא בריה דרב אידי אמר לעולם רבי שמעון היא והכא במאי עסקינן בניפלי

### Part 2
ומדהא בניפלי הא נמי בניפלי תמני סרי הויין חדא בניפלי אמרינן תרתי בניפלי לא אמרינן

### Part 3
ורמי דרבנן אדרבנן ורמי דרבי שמעון אדרבי שמעון

### Part 4
דתניא כרם הנטוע על פחות מארבע אמות רבי שמעון אומר אינו כרם וחכמים אומרים הרי זה כרם ורואין את האמצעים כאילו אינן

### Part 5
קשיא דרבנן אדרבנן וקשיא דרבי שמעון אדרבי שמעון

### Part 6
דרבי שמעון אדרבי שמעון לא קשיא התם לא נטעי אינשי אדעתא ליעקר הכא זימנין דמיתרמא ליה בין השמשות ומיקרי ומנחי ליה

### Part 7
דרבנן אדרבנן נמי לא קשיא הכא כיון דמינול לא מקרי קבר התם מימר אמר הי מינייהו דשפיר שפיר ודלא שפיר ליהוי לציבי

### Part 8
הדרן עלך המוכר פירות

### Part 9
מתני׳ האומר לחבירו בית כור עפר אני מוכר לך היו שם נקעים עמוקים עשרה טפחים או סלעים גבוהין עשרה טפחים אינן נמדדין עמה פחות מכאן נמדדין עמה ואם אמר לו כבית כור עפר אפילו היו שם נקעים עמוקים יותר מעשרה טפחים או סלעים גבוהין יותר מעשרה טפחים הרי אלו נמדדין עמה

### Part 10
גמ׳ תנן התם המקדיש שדהו בשעת היובל נותן לו לבית זרע חומר שעורים חמשים שקל כסף היו שם נקעים עמוקים עשרה טפחים או סלעים גבוהין עשרה טפחים

>Credit : William Davidson Edition
>License : CC-BY-NC