
### Part 1
המתמד ונתן מים במדה ומצא כדי מדתו פטור ורבי יהודה מחייב עד כאן לא פליגי אלא בכדי מדתו אבל ביותר מכדי מדתו לא פליגי

### Part 2
הוא הדין דאפילו ביותר מכדי מדתו פליגי והאי דקא מיפלגי בכדי מדתו להודיעך כחו דרבי יהודה

### Part 3
בעא מיניה רב נחמן בר יצחק מרב חייא בר אבין שמרים שיש בהן טעם יין מהו אמר ליה מי סברת חמרא הוא קיוהא בעלמא הוא

### Part 4
תנו רבנן שמרים של תרומה ראשון ושני אסור ושלישי מותר רבי מאיר אומר אף שלישי בנותן טעם

### Part 5
ושל מעשר ראשון אסור שני מותר רבי מאיר אומר אף שני בנותן טעם ושל הקדש שלישי אסור ורביעי מותר רבי מאיר אומר אף רביעי בנותן טעם

### Part 6
ורמינהי של הקדש לעולם אסור ושל מעשר לעולם מותר קשיא הקדש אהקדש קשיא מעשר אמעשר

### Part 7
הקדש אהקדש לא קשיא כאן בקדושת הגוף כאן בקדושת דמים מעשר אמעשר נמי לא קשיא כאן במעשר ודאי כאן במעשר דמאי

### Part 8
אמר רבי יוחנן משום רבי שמעון בן יהוצדק כדרך שאמרו לענין איסורן כך אמרו לענין הכשירן

### Part 9
הכשירן דמאי אי דמיא אכשורי מכשרי אי דחמרא אכשורי מכשרי לא צריכא שתמדו במי גשמים

### Part 10
וכיון דקא שקיל ורמי להו למנא אחשבינהו לא צריכא שנתמד מאליו

### Part 11
וכיון דקא נגיד קמא קמא אחשבינהו אמר רב פפא בפרה ששותה ראשון ראשון

### Part 12
אמר רב זוטרא בר טוביה אמר רב אין אומרים קידוש היום אלא על היין הראוי לינסך על גבי המזבח

### Part 13
למעוטי מאי אילימא למעוטי יין מגתו והא תאני רבי חייא יין מגתו לא יביא ואם הביא כשר וכיון דאם הביא כשר אנן אפילו לכתחלה נמי

>Credit : William Davidson Edition
>License : CC-BY-NC