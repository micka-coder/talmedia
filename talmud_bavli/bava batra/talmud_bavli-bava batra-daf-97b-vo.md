
### Part 1
דאמר רבא סוחט אדם אשכול של ענבים ואומר עליו קידוש היום

### Part 2
ואלא למעוטי מפיה ומשוליה והא תני רבי חייא מפיה ומשוליה לא יביא ואם הביא כשר

### Part 3
ואלא למעוטי יין כושי בורק היליסטון של מרתף של צמוקים והא תניא בכולן לא יביא ואם הביא כשר

### Part 4
ואלא למעוטי יין קוסס מזוג מגולה ושל שמרים ושריחו רע דתניא בכולן לא יביא ואם הביא פסול

### Part 5
למעוטי מאי אי למעוטי קוסס פלוגתא דרבי יוחנן ורבי יהושע בן לוי היא

### Part 6
אי למעוטי מזוג עלויי עלייה דאמר רבי יוסי ברבי חנינא מודים חכמים לרבי אליעזר בכוס של ברכה שאין מברכין עליו עד שיתן לתוכו מים

### Part 7
אי למעוטי מגולה סכנה היא

### Part 8
אי למעוטי של שמרים היכי דמי אי דרמא תלתא ואתא ארבעה חמרא מעליא הוא אי דרמא תלתא ואתא תלתא ופלגא פלוגתא דרבנן ואחרים היא

### Part 9
אלא למעוטי שריחו רע ואיבעית אימא לעולם למעוטי מגולה ואף על גב דעבריה במסננת כרבי נחמיה אפילו הכי הקריבהו נא לפחתך הירצך או הישא פניך

### Part 10
בעא מיניה רב כהנא חמוה דרב משרשיא מרבא חמר חווריין מהו אמר ליה אל תרא יין כי יתאדם

### Part 11
קנקנים בשרון וכו׳ תאנא פיטסות נאות ומגופרות

### Part 12
מתני׳ המוכר יין לחבירו והחמיץ אינו חייב באחריותו ואם ידוע שיינו מחמיץ הרי זה מקח טעות ואם אמר לו יין

>Credit : William Davidson Edition
>License : CC-BY-NC