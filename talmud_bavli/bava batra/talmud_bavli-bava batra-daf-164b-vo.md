
### Part 1
והלא אינו דומה זמנו של זה לזמנו של זה פשוט מלך שנה מונין לו שנה שתים מונין לו שתים מקושר מלך שנה מונין לו שתים שתים מונין לו שלש

### Part 2
וזימנין דיזיף מיניה זוזי במקושר ומיתרמי ליה זוזי ביני ביני ופרע ליה ואמר ליה הב לי שטראי ואמר ליה אירכס לי וכתב ליה תברא

### Part 3
וכי מטי זמניה משוי ליה פשוט ואמר ליה הני השתא דיזפת מינאי

### Part 4
קא סבר אין כותבין שובר

### Part 5
ומי בקי רבי במקושר והא ההוא מקושר דאתא לקמיה דרבי ואמר רבי שטר מאוחר זה ואמר לו זונין לרבי כך מנהגה של אומה זו מלך שנה מונין לו שתים שתים מונין לו שלש

### Part 6
בתר דשמעה מזונין סברה

### Part 7
ההוא שטרא דהוה כתב ביה בשנת פלוני ארכן אמר רבי חנינא יבדק אימתי עמד ארכן בארכנותיה

### Part 8
ודלמא דאריך מלכותיה אמר רב הושעיא כך מנהגה של אומה זו שנה ראשונה קורין לו ארכן שניה קורין לו דיגון

### Part 9
ודלמא עבורי עברוהו והדר אוקמוהו אמר רבי ירמיה ההוא ארכן דיגון קראו ליה

### Part 10
תנו רבנן הריני נזיר הינא סומכוס אמר הינא אחת דיגון שתים טריגון שלש טטריגון ארבע פנטיגון חמש

### Part 11
תנו רבנן בית עגול דיגון טריגון פנטיגון אינו מטמא בנגעים טטריגון מטמא בנגעים

### Part 12
מנא הני מילי דתנו רבנן למעלה אומר קיר קירת שתים למטה אומר קיר קירת שתים הרי כאן ארבע

### Part 13
ההוא מקושר דאתא לקמיה דרבי ואמר רבי אין זמן בזה אמר ליה רבי שמעון בר רבי לרבי שמא בין קשריו מובלע פלייה וחזייה הדר חזא ביה רבי בבישות אמר ליה לאו אנא כתבתיה רבי יהודה חייטא כתביה אמר ליה כלך מלשון הרע הזה

### Part 14
זימנין הוה יתיב קמיה וקא פסיק סידרא בספר תהלים אמר רבי כמה מיושר כתב זה אמר ליה לאו אנא כתבתיה יהודה חייטא כתביה אמר ליה כלך מלשון הרע הזה

### Part 15
בשלמא התם איכא לשון הרע אלא הכא מאי לשון הרע איכא משום דרב דימי דתני רב דימי אחוה דרב ספרא לעולם אל יספר אדם בטובתו של חבירו שמתוך טובתו בא לידי רעתו

### Part 16
אמר רב עמרם אמר רב שלש עבירות אין אדם ניצול מהן בכל יום הרהור עבירה ועיון תפלה ולשון הרע לשון הרע סלקא דעתך

>Credit : William Davidson Edition
>License : CC-BY-NC