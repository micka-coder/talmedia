
### Part 1
בדורא דרעותא ואתו לקמיה דרב יהודה ואמר ליה זיל הב ליה כמלא בקר וכליו ולא הוה ידענא כמלא בקר וכליו כמה כיון דשמעתה להא דתנן לא יטע אדם אילן סמוך לשדה חבירו אלא אם כן הרחיק ממנה ארבע אמות

### Part 2
ותני עלה ארבע אמות שאמרו כדי עבודת הכרם אמינא שמע מינה כמלא בקר וכליו ארבע אמות

### Part 3
וכרב יוסף מי לא תנן רבי מאיר ורבי שמעון אומרים הנוטע את כרמו שמונה אמות על שמונה מותר להביא זרע לשם

### Part 4
אפילו הכי מעשה עדיף

### Part 5
בשלמא לרב יוסף אליבא דרבי שמעון שמעינן ליה מפוזרין ושמעינן ליה רצופין מפוזרין הא דאמרן רצופין דתנן כרם הנטוע על פחות מארבע אמות אינו כרם דברי רבי שמעון וחכמים אומרים כרם ורואין את האמצעיים כאילו אינן

### Part 6
אלא לרב נחמן אליבא דרבנן מפוזרין שמעינן ליה רצופין מי שמעינן ליה סברא הוא מדלרבי שמעון פלגא לרבנן נמי פלגא

### Part 7
אמר רבא הלכתא מארבע אמות ועד שש עשרה תניא כוותיה דרבא כמה יהו מקורבין ארבע אמות וכמה יהו מרוחקין שש עשרה

### Part 8
הרי זה קנה קרקע ואת האילנות שביניהן לפיכך יבש האילן או נקצץ יש לו קרקע פחות מכאן או יתר על כאן או שלקחן בזה אחר זה הרי זה לא קנה לא את הקרקע ולא את האילנות שביניהן לפיכך יבש האילן או נקצץ אין לו קרקע

### Part 9
בעי רבי ירמיה כשהוא מודד ממקום קצר הוא מודד או ממקום רחב הוא מודד אמר ליה רב גביהה מבי כתיל לרב אשי תא שמע דתנן הרכובה שבגפן אינו מודד אלא מעיקר השני

### Part 10
בעי רבי ירמיה מכר לו שלשה בדי אילן מהו

### Part 11
אמר ליה רב גביהה מבי כתיל לרב אשי תא שמע דתנן המבריך שלש גפנים ועקריהן נראין רבי אלעזר ברבי צדוק אומר אם יש ביניהן מארבע אמות ועד שמונה מצטרפין ואם לאו אין מצטרפין

### Part 12
בעי רב פפא מכר לו שנים בתוך שדהו ואחד על המצר מהו שנים בתוך שלו ואחד בתוך של חבירו מאי תיקו

>Credit : William Davidson Edition
>License : CC-BY-NC