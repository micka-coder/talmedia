
### Part 1
לא נחלקו אלא בשטר מאוחר בעלמא

### Part 2
דרבי יהודה לטעמיה דאמר אין כותבין שובר ולא נפיק מיניה חורבא

### Part 3
ורבי יוסי לטעמיה דאמר כותבין שובר ונפיק מיניה חורבא

### Part 4
אמר רב הונא בריה דרב יהושע אפילו למאן דאמר כותבין שובר הני מילי אפלגא אבל אכוליה לא

### Part 5
ולא היא אפילו אכוליה כתבינן

### Part 6
כי הא דרב יצחק בר יוסף הוה מסיק ביה זוזי ברבי אבא אתא לקמיה דרבי חנינא בר פפי אמר ליה הב לי זוזיי אמר ליה הב לי שטראי ושקול זוזך אמר ליה שטרך אירכס לי אכתוב לך תברא אמר ליה הא רב ושמואל דאמרי תרוייהו אין כותבין שובר

### Part 7
אמר מאן יהיב לן מעפריה דרב ושמואל רמינן בעיינין הא רבי יוחנן והא ריש לקיש דאמרי תרוייהו כותבין שובר

### Part 8
וכן כי אתא רבין אמר רבי אילעא כותבין שובר

### Part 9
ומסתברא דכותבין שובר דאי סלקא דעתא אין כותבין שובר אבד שטרו של זה יאכל הלה וחדי

### Part 10
מתקיף לה אביי ואלא מאי כותבין שובר אבד שוברו של זה יאכל הלה וחדי אמר ליה רבא אין עבד לוה לאיש מלוה

### Part 11
תנן התם שטרי חוב המוקדמין פסולין והמאוחרין כשרין

### Part 12
אמר רב המנונא לא שנו אלא שטרי הלואה אבל שטרי מקח וממכר אפילו מאוחרין נמי פסולין מאי טעמא זימנין דמזבין ליה ארעא בניסן וכתיב ליה בתשרי ומתרמי ליה זוזי ביני ביני וזבין ליה מיניה וכי מטי תשרי מפיק ליה ואמר ליה הדר זבנתה מינך

### Part 13
אי הכי שטרי הלואה נמי זמנין דיזיף בניסן וכתיב ליה שטרא בתשרי ומתרמי ליה זוזי ביני ביני ופרע ליה ואמר ליה הב לי שטראי ואמר ליה אירכס לי וכתיב ליה תברא וכי מטי זמניה מפיק ליה ואמר ליה הני השתא הוא דיזפת מינאי

### Part 14
קסבר אין כותבין שובר

### Part 15
אמר ליה רב יימר לרב כהנא ואמרי לה רב ירמיה מדיפתי לרב כהנא והאידנא דכתבינן שטרי מאוחרי וכתבינן תברא אמאי קעבדינן הכי אמר ליה בתר דאמר להו רבי אבא לספריה כי כתביתו שטר מאוחרי כתבו הכי שטרא דנן לא בזמניה כתבניה אלא אחרנוהו וכתבנוהו

### Part 16
אמר ליה רב אשי לרב כהנא והאידנא דלא קא עבדינן הכי בתר דאמר ליה רב ספרא לספריה כי כתביתו הני תברי אי ידעיתו זימנא דשטרא כתבו אי לא כתבו סתמא דכל אימת דנפיק לרעיה

### Part 17
אמר ליה רבינא לרב אשי ואמרי לה רב אשי לרב כהנא

>Credit : William Davidson Edition
>License : CC-BY-NC