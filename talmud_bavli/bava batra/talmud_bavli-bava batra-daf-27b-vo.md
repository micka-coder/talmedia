
### Part 1
ונקנין עמה נכסים שאין להם אחריות הכא במאי עסקינן בחיטי

### Part 2
דיקא נמי דקתני כל שהוא שמע מינה

### Part 3
תא שמע אילן מקצתו בארץ ומקצתו בחוץ לארץ טבל וחולין מעורבין זה בזה דברי רבי

### Part 4
רבן שמעון בן גמליאל אומר הגדל בחיוב חייב הגדל בפטור פטור

### Part 5
עד כאן לא פליגי אלא דמר סבר יש ברירה ומר סבר אין ברירה

### Part 6
אבל גדל בפטור דברי הכל פטור

### Part 7
הכא במאי עסקינן דמפסיק צונמא אי הכי מאי טעמיה דרבי דהדרי ערבי

### Part 8
ובמאי קא מיפלגי מר סבר אוירא מבלבל ומר סבר האי לחודיה קאי והאי לחודיה קאי

### Part 9
ושש עשרה אמה ותו לא והא תנן מרחיקין את האילן מן הבור עשרים וחמש אמה אמר אביי מיזל טובא אזלי אכחושי לא מכחשי אלא עד שש עשרה אמה טפי לא מכחשי

### Part 10
כי אתא רב דימי אמר בעא מיניה ריש לקיש מרבי יוחנן אילן הסמוך למיצר בתוך שש עשרה אמה מהו אמר ליה גזלן הוא ואין מביאין ממנו בכורים

### Part 11
כי אתא רבין אמר רבי יוחנן אחד אילן הסמוך למיצר ואחד אילן הנוטה מביא וקורא שעל מנת כן הנחיל יהושע לישראל את הארץ

### Part 12
מתני׳ אילן שהוא נוטה לשדה חבירו קוצץ מלא המרדע על גבי המחרישה ובחרוב ובשקמה כנגד המשקולת בית השלחין כל האילן כנגד המשקולת אבא שאול אומר כל אילן סרק כנגד המשקולת

### Part 13
גמ׳ איבעיא להו אבא שאול ארישא קאי או אסיפא קאי

### Part 14
תא שמע דתניא בית השלחין אבא שאול אומר כל האילן כנגד המשקולת מפני שהצל רע לבית השלחין שמע מינה ארישא קאי שמע מינה

### Part 15
אמר רב אשי מתניתין נמי דיקא דקתני כל אילן סרק אי אמרת בשלמא ארישא קאי היינו דקתני כל אילן אלא אי אמרת אסיפא קאי אילן סרק מיבעי ליה אלא לאו שמע מינה ארישא קאי שמע מינה

### Part 16
מתני׳ אילן שהוא נוטה לרשות הרבים קוצץ כדי שיהא גמל עובר ורוכבו רבי יהודה אומר גמל טעון פשתן או חבילי זמורות רבי שמעון אומר כל האילן כנגד המשקולת מפני הטומאה

### Part 17
גמ׳ מאן תנא דבנזקין בתר אומדנא דהשתא אזלינן

### Part 18
אמר ריש לקיש במחלוקת שנויה ורבי אליעזר היא דתנן אין עושין חלל תחת רשות הרבים בורות שיחין ומערות רבי אליעזר מתיר בכדי שתהא עגלה מהלכת וטעונה אבנים

### Part 19
רבי יוחנן אמר אפילו תימא רבנן התם זימנין דמפחית ולאו אדעתיה אבל הכא קמא קמא קא קייץ ליה

### Part 20
רבי יהודה אומר גמל טעון פשתן או חבילי זמורות איבעיא להו שיעורא דרבי יהודה נפיש או דלמא שיעורא דרבנן נפיש

### Part 21
פשיטא דשיעורא דרבנן נפיש דאי סלקא דעתך שיעורא דרבי יהודה נפיש רבנן בשיעורא דרבי יהודה היכי עבדי ואלא מאי שיעורא דרבנן נפיש רבי יהודה בשיעורא דרבנן מאי עביד אפשר דגחין וחליף תותיה

### Part 22
רבי שמעון אומר כל האילן כנגד המשקולת מפני הטומאה תנא מפני אהל הטומאה פשיטא מפני הטומאה תנן

### Part 23
אי ממתניתין הוה אמינא דלמא מייתי עורב טומאה ושדי התם וסגיא בדחלולי בעלמא קא משמע לן

### Part 24
הדרן עלך לא יחפור

>Credit : William Davidson Edition
>License : CC-BY-NC