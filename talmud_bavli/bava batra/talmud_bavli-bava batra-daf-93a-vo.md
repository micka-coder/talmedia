
### Part 1
מאי טעמא לאו משום דרובא הכי איתנהו

### Part 2
לא כולהו הכי איתנהו

### Part 3
תא שמע שור שנגח את הפרה ונמצא עוברה בצדה ואינו ידוע אם עד שלא נגחה ילדה או אם משנגחה ילדה משלם חצי נזק לפרה ורביע לולד

### Part 4
ואמאי לימא הלך אחר רוב פרות ורוב פרות מתעברות ויולדות והא ודאי מחמת נגיחה הפילה

### Part 5
התם משום דמספקא לן דאיכא למימר מקמה אתא ומביעתותא הפילה ואיכא למימר מאחורה אתא ומינגח נגחה והפילה הוי ממון המוטל בספק וכל ממון המוטל בספק חולקין

### Part 6
לימא כתנאי שור שהיה רועה ונמצא שור הרוג בצדו אף על פי שזה מנוגח וזה מועד ליגח זה מנושך וזה מועד לישוך אין אומרים בידוע שזה נגחו וזה נשכו רבי אחא אומר גמל האוחר בין הגמלים ונמצא גמל הרוג בצדו בידוע שזה הרגו

### Part 7
סברוה דרובא וחזקה כי הדדי נינהו לימא רב דאמר כרבי אחא ושמואל דאמר כתנא קמא

### Part 8
אמר לך רב אנא דאמרי אפילו לתנא קמא עד כאן לא קאמר תנא קמא התם אלא דלא אזלינן בתר חזקה אבל בתר רובא אזלינן

### Part 9
ושמואל אמר לך אנא דאמרי אפילו לרבי אחא עד כאן לא קאמר רבי אחא התם אלא דאזלינן בתר חזקה דהוא גופיה מוחזק אבל בתר רובא לא אזלינן

### Part 10
תא שמע המוכר פירות לחברו וזרען ולא צמחו ואפילו זרע פשתן אינו חייב באחריותן

### Part 11
מאי אפילו לאו אפילו זרע פשתן דרובא לזריעה זבני ואפילו הכי לא אזלינן בתר רובא

### Part 12
תנאי היא דתניא המוכר פירות לחברו וזרען ולא צמחו זרעוני גינה שאין נאכלין חייב באחריותן זרע פשתן אינו חייב באחריותן רבי יוסי אומר

>Credit : William Davidson Edition
>License : CC-BY-NC