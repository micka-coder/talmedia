
### Part 1
כיון שהגיד שוב אינו חוזר ומגיד צורבא מרבנן לאו אורחיה למידק

### Part 2
ההוא תברא דהוה חתים עליה רב ירמיה בר אבא אמרה ליה לאו אנא הואי אמר לה איברא אנת הות אמר אביי אף על גב דצורבא מרבנן לאו אורחיה למידק כיון דדק דק

### Part 3
אמר אביי האי צורבא מרבנן דאזיל לקדושי איתתא נידבר עם הארץ בהדיה דלמא מחלפו לה מיניה

### Part 4
והבעל נותן שכר וכו׳ מאי טעמא דאמר קרא וכתב ונתן והאידנא דלא עבדינן הכי שדיוהו רבנן אאשה כי היכי דלא לשהייה

### Part 5
כותבין שטר ללוה אף על פי שאין מלוה עמו וכו׳ פשיטא לא צריכא בעיסקא

### Part 6
כותבין שטר למוכר אף על פי שאין לוקח וכו׳ פשיטא לא צריכא במוכר שדהו מפני רעתה

### Part 7
אין כותבין שטרי אירוסין וכו׳ פשיטא לא צריכא דאפילו צורבא מרבנן דניחא ליה לחמוה לקרוביה

### Part 8
אין כותבין שטר אריסות וקבלנות וכו׳ פשיטא לא צריכא בבורה

### Part 9
אין כותבין שטרי בירורין אלא מדעת שניהם וכו׳ מאי שטרי בירורין הכא תרגימו שטרי טענתא רב ירמיה בר אבא אמר זה בורר לו אחד וזה בורר לו אחד

### Part 10
רבן שמעון בן גמליאל אומר לשניהם כותבין שנים לזה בעצמו ולזה בעצמו לימא בכופין על מדת סדום קא מיפלגי

### Part 11
דמר סבר כופין ומר סבר אין כופין

### Part 12
לא דכולי עלמא כופין והכא היינו טעמא דרבן שמעון בן גמליאל דאמר ליה לא ניחא לי דתהוי זכותך גבי זכותי דדמית עלאי כי אריא ארבא

### Part 13
מתני׳ מי שפרע מקצת חובו והשליש את שטרו ואמר לו אם לא נתתי לך מכאן ועד יום פלוני תן לו שטרו הגיע זמן ולא נתן רבי יוסי אומר יתן רבי יהודה אומר לא יתן

### Part 14
גמ׳ במאי קמיפלגי רבי יוסי סבר אסמכתא קניא ורבי יהודה סבר אסמכתא לא קניא

### Part 15
אמר רב נחמן אמר רבה בר אבוה אמר רב הלכה כרבי יוסי כי אתו לקמיה דרבי אמי אמר להו וכי מאחר שרבי יוחנן מלמדנו פעם ראשונה ושניה הלכה כרבי יוסי אני מה אעשה

### Part 16
ואין הלכה כרבי יוסי

### Part 17
מתני׳ מי שנמחק שטר חובו מעמיד עליו עדים ובא לפני בית דין ועושין לו קיום איש פלוני בן פלוני נמחק שטרו ביום פלוני

>Credit : William Davidson Edition
>License : CC-BY-NC