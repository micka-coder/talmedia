
### Part 1
כמלוא אורה וסלו מתקיף לה רבי אלעזר השתא דרך אין לו אורה וסלו יש לו דרך אין לו דארעא אחריתי היא אורה וסלו יש לו 

### Part 2
אמר רבי זירא מדברי רבינו נלמד שלשה הוא דאין לו דרך הא שנים יש לו דאמר ליה בארעא דידך קיימי

### Part 3
אמר ליה רב נחמן בר יצחק לרבא לימא רבי אלעזר לית ליה דשמואל רביה דאמר שמואל הלכה כרבי עקיבא דאמר מוכר בעין יפה מוכר

### Part 4
אמר ליה לא מתוקמא מתניתין כרבי עקיבא

### Part 5
ממאי מדקתני הגדילו ישפה ואי סלקא דעתך רבי עקיבא היא אמאי ישפה האמר מוכר בעין יפה מוכר

### Part 6
אמר ליה אימור דאמר רבי עקיבא גבי בור ודות דלא מכחשי ארעא גבי אילן מי שמעת ליה

### Part 7
מי לא מודי רבי עקיבא באילן הנוטה לתוך שדה חבירו שקוצץ מלא מרדע מעל גבי מחרישה

### Part 8
תניא כוותיה דרבי חייא בר אבא הרי זה קנה תחתיהן וביניהן וחוצה להן כמלוא אורה וסלו

### Part 9
אמר ליה אביי לרב יוסף אותן אורה וסלו מי זורען אמר ליה תניתוה החיצון זורע את הדרך

### Part 10
אמר ליה מי דמי התם לית ליה פסידא ללוקח אבל הכא אית ליה פסידא ללוקח דאמר ליה קמיטנפי פירי

### Part 11
הא לא דמיא אלא לסיפא וזה וזה אינן רשאין לזורעה

### Part 12
תניא כוותיה דאביי הרי זה קנה תחתיהן וביניהן וחוצה להן כמלוא אורה וסלו וזה וזה אינן רשאין לזורעה

### Part 13
וכמה יהא ביניהן רב יוסף אמר רב יהודה אמר שמואל מארבע אמות ועד שמונה רבא אמר רב נחמן אמר שמואל משמונה ועד שש עשרה אמר ליה אביי לרב יוסף לא תפלוג עליה דרב נחמן דתנן מתניתין כוותיה

### Part 14
דתנן הנוטע את כרמו שש עשרה אמה על שש עשרה אמה מותר להביא זרע לשם

### Part 15
אמר רבי יהודה מעשה בצלמון באחד שנטע את כרמו שש עשרה על שש עשרה אמה והיה הופך שער שתי שורות לצד אחד וזורע את הניר לשנה אחרת היה הופך את השער למקום הזרע וזרע את הבור ובא מעשה לפני חכמים והתירוהו

### Part 16
אמר ליה אנא לא ידענא אלא עובדא הוה

>Credit : William Davidson Edition
>License : CC-BY-NC