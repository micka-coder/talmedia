
### Part 1
היא גופה תיחוץ דהא כלי חרש אינו מטמא מגבו אלא דפומא לגאו ואי בעית אימא לעולם דפומא לבר הכא במאי עסקינן בחבית של מתכת

### Part 2
מיתיבי עשבין שתלשן והניחן בחלון או שעלו מאליהן בחלונות ומטלוניות שאין בהן שלש על שלש והאבר והבשר המדולדלין בבהמה ובחיה ועוף ששכן בחלון וגוי שישב בחלון ובן שמנה המונח בחלון והמלח וכלי חרס וספר תורה כולם ממעטין בחלון אבל השלג והברד והגליד והכפור והמים כולן אין ממעטין בחלון

### Part 3
והא עשבין חזו לבהמתו באפרזתא

### Part 4
או שעלו מאליהן כיון דקשו לכותל שקיל להו אמר רבה בכותל חורבה רב פפא אמר אפילו בכותל יישוב בבאין חוץ לשלשה לחלון

### Part 5
מטלוניות חזו ליה לקריעה דלבושא בסמיכתא חזו לאומנא בריסקא

### Part 6
אי בריסקא שאין בהן שלש על שלש שאין בהן ארבעה על ארבעה מיבעי ליה כעין ריסקא

### Part 7
והאבר והבשר המדולדלין בבהמה ובחיה ערקא ואזלא בקשורה

### Part 8
שחיט לה בטמאה מזבין לה לגוי בכחושה פסיק שדי לה לכלבים כיון דאיכא צער בעלי חיים לא עביד

### Part 9
ועוף ששכן בחלון פרח ואזיל בקשור שחיט ליה בטמא מזבין ליה לגוי בקלניתא

### Part 10
יהיב ליה לינוקא במסרט קלניתא לא מסרטא כעין קלניתא

### Part 11
וגוי שישב בחלון קאי ואזיל בכפות אתי חבריה שרי ליה במצורע אתי מצורע חבריה שרי ליה אלא בחבושי מלכות

### Part 12
ובן שמנה המונח בחלון אתיא אמיה דריא ליה בשבת דתניא בן שמנה הרי הוא כאבן ואסור לטלטלו בשבת אבל אמו שוחה עליו ומניקתו מפני הסכנה

### Part 13
מלח חזיא ליה במרירתא חזיא לעורות דאית בה קוצי

### Part 14
כיון דקשיא לכותל שקלא דיתבא אחספא חספא גופא תיחוץ

>Credit : William Davidson Edition
>License : CC-BY-NC