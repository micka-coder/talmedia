
### Part 1
אמר להו בעלמא כותבין שובר והכא היינו טעמא דדלמא אזיל בעל חוב וטריף מיניה דלוקח ואזיל איהו וטריף לקוחות ושובר גבי לקוחות ליכא

### Part 2
סוף סוף לקוחות לאו אמרי דארעא הדרי

### Part 3
אדהכי והכי שמיט ואכיל פירי

### Part 4
אי נמי ללוקח שלא באחריות

### Part 5
אי הכי שטרי הלואה נמי

### Part 6
התם דזוזי מסיק אמרי פייסיה בעל חוב בזוזי הכא דארעא מסיק מידע ידעי דמאן דמסיק ארעא בזוזי לא מפייס

### Part 7
אמר מר חוץ מן האחריות שבו היכי כתבינן אמר רב נחמן דכתבי הכי שטרא דנן דלא למיגבי ביה לא ממשעבדי ולא מבני חרי אלא כי היכי דתיקום ארעא בידיה דלוקח

### Part 8
אמר רפרם זאת אומרת אחריות טעות סופר הוא טעמא דכתב ליה הכי הא לא כתב ליה הכי גבי

### Part 9
רב אשי אמר אחריות לאו טעות סופר הוא ומאי חוץ מאחריות שבו דלא כתיב ביה אחריות

### Part 10
ההיא איתתא דיהבה ליה זוזי לההוא גברא למיזבן לה ארעא אזל זבן לה שלא באחריות אתיא לקמיה דרב נחמן

### Part 11
אמר ליה לתקוני שדרתיך ולא לעוותי זיל זבנה מיניה שלא באחריות והדר זבנה ניהלה באחריות

### Part 12
רבן שמעון בן גמליאל אומר הנותן מתנה לחבירו והחזיר לו את השטר חזרה מתנתו וחכמים אומרים מתנתו קיימת מאי טעמא דרבן שמעון בן גמליאל אמר רב אסי נעשה כאומר לו שדה זו נתונה לך כל זמן שהשטר בידך

### Part 13
מתקיף לה רבה אי הכי נגנב או אבד נמי

### Part 14
אלא אמר רבה באותיות נקנות במסירה קמיפלגי רבן שמעון בן גמליאל סבר אותיות נקנות במסירה ורבנן סברי אין אותיות נקנות במסירה

### Part 15
תנו רבנן הבא לידון בשטר ובחזקה נידון בשטר דברי רבי רבן שמעון בן גמליאל אומר בחזקה

### Part 16
במאי קמיפלגי כי אתא רב דימי אמר באותיות נקנות במסירה קא מיפלגי

>Credit : William Davidson Edition
>License : CC-BY-NC