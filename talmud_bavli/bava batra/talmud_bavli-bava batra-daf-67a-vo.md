
### Part 1
אגבה עישור נכסי אפילו מאצטרובלי דריחיים אמר רב אשי כי הוינן בי רב כהנא מגבינן אפילו מעמלא דבתי

### Part 2
מתני׳ המוכר את החצר מכר בתים בורות שיחין ומערות אבל לא את המטלטלין בזמן שאמר לו הוא וכל מה שבתוכו הרי כולן מכורין בין כך ובין כך לא מכר לא את המרחץ ולא את בית הבד שבתוכה רבי אליעזר אומר המוכר את החצר לא מכר אלא אוירה של חצר

### Part 3
גמ׳ תנו רבנן המוכר את החצר מכר בתים החיצונים ובתים הפנימים ובית החולסאות חנויות פתוחות לתוכה נמכרות עמה ושאין פתוחות לתוכה אין נמכרות עמה פתוחות לכאן ולכאן [אלו] ואלו נמכרות עמה רבי אליעזר אומר המוכר את החצר לא מכר אלא מילוסא של חצר

### Part 4
אמר מר פתוחות לכאן ולכאן נמכרות עמה והא תני רבי חייא אין נמכרות עמה לא קשיא הא דרוב תשמישתייהו לגו הא דרוב תשמישתייהו לבר

### Part 5
רבי אליעזר אומר המוכר את החצר לא מכר אלא אוירה של חצר אמר רבה אי דאמר ליה דירתא דכולי עלמא לא פליגי דבתי משמע כי פליגי דאמר ליה דרתא מר סבר תרביצא משמע ומר סבר בתי משמע

### Part 6
איכא דאמרי אמר רבה אי דאמר ליה דרתא דכולי עלמא לא פליגי דבתי משמע כי פליגי דאמר ליה חצר מר סבר חצר אוירא משמע ומר סבר כחצר המשכן

### Part 7
ואמר רבה אמר רב נחמן מכר לו חולסית ומצולה החזיק בחולסית לא קנה מצולה החזיק במצולה לא קנה חולסית איני והא אמר שמואל מכר לו עשר שדות בעשר מדינות כיון שהחזיק באחת מהן קנה כולן

### Part 8
התם הוא דסדנא דארעא חד הוא וכולה חדא תשמישתא הוא אבל הכא הא תשמישתא לחוד והא תשמישתא לחוד

### Part 9
ואיכא דאמרי

>Credit : William Davidson Edition
>License : CC-BY-NC