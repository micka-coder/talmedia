
### Part 1
אין נמדדין עמה פחות מכאן נמדדין עמה

### Part 2
ואמאי ליקדשו באנפי נפשייהו וכי תימא כיון דלא הוי בית כור לא קדשי

### Part 3
והא תניא שדה מה תלמוד לומר לפי שנאמר זרע חמר שערים בחמשים שקל כסף אין לי אלא שהקדיש בענין הזה

### Part 4
מנין לרבות לתך וחצי לתך סאה תרקב וחצי תרקב תלמוד לומר שדה מכל מקום

### Part 5
אמר רב עוקבא בר חמא הכא בנקעים מלאים מים עסקינן דלאו בני זריעה נינהו דיקא נמי דקתני דומיא דסלעים שמע מינה

### Part 6
אי הכי אפילו פחות מכאן נמי הנהו נגאני דארעא מיקרו שדרי דארעא מיקרו

### Part 7
הכא מאי אמר רב פפא אף על פי שאין מלאים מים מאי טעמא אין אדם רוצה שיתן מעותיו במקום אחד ויראו לו כשנים ושלשה מקומות

### Part 8
מתקיף לה רבינא והא דומיא דסלעים קתני מה סלעים דלאו בני זריעה נינהו אף הני נמי דלאו בני זריעה נינהו כי קתני דומיא דסלעים אפחות מכאן

### Part 9
פחות מכאן נמדדין עמה אמר רבי יצחק טרשים שאמרו בית ארבעת קבין אמר רב עוקבא בר חמא והוא שמובלעין בחמשת קבין רב חייא בר אבא אמר רבי יוחנן והוא שמובלעין ברובה של שדה

### Part 10
בעי רב חייא בר אבא רובן במעוטה ומעוטן ברובה מהו תיקו

### Part 11
בעי רבי ירמיה

>Credit : William Davidson Edition
>License : CC-BY-NC