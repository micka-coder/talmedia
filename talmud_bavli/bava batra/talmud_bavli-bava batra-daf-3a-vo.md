
### Part 1
דאיצטנע מינך

### Part 2
לישנא אחרינא אמרי לה סברוה מאי מחיצה פלוגתא דכתיב ותהי מחצת העדה וכיון דרצו בונין את הכותל בעל כורחן אלמא היזק ראיה שמיה היזק

### Part 3
אימא מאי מחיצה גודא דתנן מחיצת הכרם שנפרצה אומר לו גדור נפרצה אומר לו גדור נתיאש הימנה ולא גדרה הרי זה קידש וחייב באחריותה

### Part 4
וטעמא דרצו הא לא רצו אין מחייבין אותו אלמא היזק ראיה לאו שמיה היזק

### Part 5
אי הכי בונין את הכותל בונין אותו מבעי ליה אלא מאי פלוגתא אי הכי שרצו לעשות מחיצה שרצו לחצות מבעי ליה כדאמרי אינשי תא נעביד פלוגתא

### Part 6
ואי היזק ראיה שמיה היזק מאי איריא רצו אפילו לא רצו נמי אמר רבי אסי אמר רבי יוחנן משנתנו כשאין בה דין חלוקה והוא דרצו

### Part 7
מאי קא משמע לן דכי לית ביה דין חלוקה כי רצו פליגי תנינא אימתי בזמן שאין שניהם רוצים אבל בזמן ששניהם רוצים אפילו פחות מכאן חולקין אי מהתם הוה אמינא אפילו פחות מכאן במסיפס בעלמא קא משמע לן הכא כותל

### Part 8
וליתני הא ולא ליתני הך סיפא איצטריכא ליה וכתבי הקדש אף על פי ששניהם רוצים לא יחלוקו

### Part 9
(לישנא אחרינא וכי רצו מאי הוי ליהדר ביה אמר רב אסי אמר רבי יוחנן בשקנו מידו כו׳

### Part 10
אדאשמעינן בשאין בה דין חלוקה והוא דרצו לישמעינן ביש בה דין חלוקה ואף על גב דלא רצו אי אשמעינן ביש בה דין חלוקה ואף על גב דלא רצו הוה אמינא שאין בה דין חלוקה אפילו רצו נמי לא קא משמע לן

### Part 11
ומי מצית אמרת הכי והא קתני סיפא אימתי בזמן שאין שניהם רוצים אבל בזמן ששניהם רוצים יחלוקו מאי לאו אכותל לא אמסיפס בעלמא

### Part 12
ליתני האי ולא ליתני האי סיפא אצטריכא ליה ובכתבי הקדש אף על פי ששניהם רוצים לא יחלוקו)

### Part 13
במאי אוקימתא למתניתין בשאין בה דין חלוקה אי בשאין בה דין חלוקה כי רצו מאי הוי נהדרו בהו אמר רבי אסי אמר רבי יוחנן שקנו מידן

### Part 14
וכי קנו מידן מאי הוי קנין דברים בעלמא הוא בשקנו מידן ברוחות רב אשי אמר כגון שהלך זה בתוך שלו והחזיק וזה בתוך שלו והחזיק

### Part 15
מקום שנהגו לבנות כו׳ גויל אבני דלא משפיא גזית אבני דמשפיא דכתיב כל אלה אבנים יקרות כמדות גזית (וגו׳) כפיסין ארחי לבינין ליבני

### Part 16
אמר ליה רבה בריה דרבא לרב אשי ממאי דגויל אבני דלא משפיא נינהו והאי טפח יתירא למורשא דקרנתא דילמא פלגא דגזית הוא והאי טפח יתירא לביני אורבי הוא

### Part 17
כדקאמרינן כפיסין ארחי לבינין ליבני והאי טפח יתירא לביני אורבי

### Part 18
אמר ליה וליטעמיך כפיסין ארחי מנלן אלא גמרא גמירי לה גויל נמי אבני דלא משפיא גמרא גמירי לה

### Part 19
איכא דאמרי אמר ליה רב אחא בריה דרב אויא לרב אשי ממאי דהאי כפיסין ארחי נינהו והאי טפח יתירא לביני אורבי דילמא מאי כפיסין אבני דלא משפיין והאי טפח יתירא למורשא דקרנתא כדקאמרינן גויל אבני דלא משפיין גזית אבני דמשפיין והאי טפח יתירא למורשא דקרנתא

### Part 20
אמר ליה וליטעמיך גויל אבני דלא משפיין מנלן אלא גמרא גמירי לה הכא נמי גמרא גמירי לה

### Part 21
אמר אביי שמע מינה כל ביני אורבי טפח הני מילי בטינא אבל בריכסא בעי טפי ואיכא דאמרי הני מילי בריכסא אבל בטינא לא בעי כולי האי

### Part 22
למימרא דבגזית דכל ארבע אמות גובה אי הוי פותיא חמשא קאי אי לא לא קאי והא אמה טרקסין דהואי גבוה תלתין אמהתא ולא הוה פותיא אלא שית פושכי וקם כיון דאיכא טפח יתירא קאי

### Part 23
ובמקדש שני מאי טעמא לא עבוד אמה טרקסין כי קאי בתלתין קאי טפי לא קאי

### Part 24
ומנלן דהוה גבוה טפי דכתיב גדול יהיה כבוד הבית הזה האחרון מן הראשון רב ושמואל ואמרי לה רבי יוחנן ורבי אלעזר חד אמר בבנין וחד אמר

>Credit : William Davidson Edition
>License : CC-BY-NC