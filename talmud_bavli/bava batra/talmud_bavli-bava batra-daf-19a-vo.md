
### Part 1
לא משכחת ליה אי בטרפא הדר פארי

### Part 2
ולא נברכת הכובסין וכו׳ אמר רב נחמן אמר רבה בר אבוה לא שנו אלא מן המחמצן אבל מן הנדיין ארבע אמות תניא נמי הכי נברכת הכובסין ארבע אמות והא אנן תנן שלשה טפחים אלא לאו שמע מינה כדרב נחמן

### Part 3
ואיכא דרמי להו מירמי תנן נברכת הכובסין שלשה טפחים והתניא ארבע אמות אמר רב נחמן אמר רבה בר אבוה לא קשיא כאן מן המחמצן כאן מן הנדיין רב חייא בריה דרב אויא מתני לה בהדיא אלא אם כן הרחיק משפת מחמצן ולכותל שלשה טפחים

### Part 4
וסד בסיד איבעיא להו וסד בסיד תנן או דילמא או סד בסיד תנן

### Part 5
פשיטא דוסד בסיד תנן דאי סלקא דעתך דאו סד בסיד תנן אם כן ליערבינהו וליתנינהו

### Part 6
דילמא משום דלא דמי האי היזיקא להאי היזיקא רישא היזיקא דמתונא סיפא היזיקא דהבלא

### Part 7
תא שמע רבי יהודה אומר סלע הבא בידים זה חופר בורו מכאן וזה חופר בורו מכאן זה מרחיק שלשה טפחים וסד בסיד וזה מרחיק שלשה טפחים וסד בסיד טעמא דבא בידים הא לא בא בידים לא

### Part 8
הוא הדין דאף על גב דלא בא בידים נמי סד בסיד ובא בידים איצטריכא ליה סלקא דעתך אמינא כיון דבא בידים ליבעי רווחא טפי קא משמע לן

### Part 9
מרחיקין את הגפת ואת הזבל ואת המלח ואת הסלעים וכו׳ תנן התם במה טומנין ובמה אין טומנין

### Part 10
אין טומנין לא בגפת ולא בזבל ולא במלח ולא בסיד ולא בחול בין לחין בין יבשין מאי שנא הכא דקתני סלעים ולא קתני חול ומאי שנא התם דקתני חול ולא קתני סלעים

### Part 11
אמר רב יוסף לפי שאין דרכן של בני אדם להטמין בסלעים אמר ליה אביי וכי דרכן של בני אדם להטמין בגיזי צמר ולשונות של ארגמן דתניא טומנין בגיזי צמר ובציפי צמר ובלשונות של ארגמן ובמוכין ואין מטלטלין אותן

### Part 12
אלא אמר אביי יגיד עליו רעו תנא הכא סלעים והוא הדין לחול תנא התם חול והוא הדין לסלעים אמר ליה רבא אי יגיד עליו רעו ליתנינהו לכולהו בחדא וליתני חדא מנייהו באידך והוא הדין לאידך

### Part 13
אלא אמר רבא התם היינו טעמא דלא קתני סלעים משום דמשתכי לה לקדרה הכא היינו טעמא דלא קתני חול משום דמחמימי חיים ומקרירי קריר

### Part 14
והא תני רבי אושעיא חול התם במתונא תנא דידן נמי ליתני ולוקמיה במתונא הא תנא ליה אמת המים

### Part 15
אטו מי לא קתני אמת המים וקתני נברכת הכובסין

### Part 16
הנהו צריכי דאי תנא אמת המים משום דקביעא אבל נברכת הכובסין דלא קביעא אימא לא ואי תנא נברכת הכובסין משום דקוו וקיימי אבל אמת המים לא צריכא

### Part 17
מרחיקין את הזרעים ואת המחרישה וכו׳ זרעים תיפוק ליה משום מחרישה במפולת יד

### Part 18
מחרישה ותיפוק ליה משום זרעים בחורש לאילנות ותיפוק ליה משום מיא תנא בארץ ישראל קאי דכתיב למטר השמים תשתה מים

### Part 19
למימרא דזרעים

>Credit : William Davidson Edition
>License : CC-BY-NC