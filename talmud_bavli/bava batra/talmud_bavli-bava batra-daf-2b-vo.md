
### Part 1
נתיאש הימנה ולא גדרה הרי זה קידש וחייב באחריותה

### Part 2
טעמא דרצו הא לא רצו אין מחייבין אותו אלמא היזק ראיה לאו שמיה היזק

### Part 3
ואימא מחיצה פלוגתא כדכתיב ותהי מחצת העדה וכיון דרצו בונין את הכותל בעל כרחו אלמא היזק ראיה שמיה היזק

### Part 4
אי הכי האי שרצו לעשות מחיצה שרצו לחצות מבעי ליה אלא מאי גודא בונין את הכותל בונין אותו מבעי ליה אי תנא אותו הוה אמינא במסיפס בעלמא קא משמע לן כותל

### Part 5
בונין את הכותל באמצע וכו׳ פשיטא

### Part 6
לא צריכא דקדים חד ורצייה לחבריה מהו דתימא מצי אמר ליה כי איתרצאי לך באוירא בתשמישתא לא איתרצאי לך קא משמע לן

### Part 7
והיזק ראיה לאו שמיה היזק (סימן גינה כותל כופין וחולקין חלונות דרב נחמן)

### Part 8
תא שמע וכן בגינה

### Part 9
גינה שאני כדרבי אבא דאמר רבי אבא אמר רב הונא אמר רב אסור לאדם לעמוד בשדה חבירו בשעה שהיא עומדת בקמותיה

### Part 10
והא וכן קתני אגויל וגזית

### Part 11
תא שמע כותל חצר שנפל מחייבין אותו לבנות עד ארבע אמות נפל שאני

### Part 12
ודקארי לה מאי קארי לה סיפא איצטריכא ליה מארבע אמות ולמעלה אין מחייבין אותו

### Part 13
תא שמע כופין אותו לבנות בית שער ודלת לחצר שמע מינה היזק ראיה שמיה היזק הזיקא דרבים שאני

### Part 14
ודיחיד לא תא שמע אין חולקין את החצר עד שיהא בה ארבע אמות לזה וארבע אמות לזה הא יש בה כדי לזה וכדי לזה חולקין מאי לאו בכותל לא במסיפס בעלמא

### Part 15
תא שמע החלונות בין מלמעלה בין מלמטה ובין מכנגדן ארבע אמות ותני עלה מלמעלן כדי שלא יציץ ויראה מלמטן כדי שלא יעמוד ויראה מכנגדן כדי שלא יאפיל

### Part 16
הזיקא דבית שאני

### Part 17
תא שמע דאמר רב נחמן אמר שמואל גג הסמוך לחצר חבירו עושין לו מעקה גבוה ארבע אמות שאני התם דאמר ליה בעל החצר לבעל הגג לדידי קביעה לי תשמישי לדידך לא קביעה לך תשמישתך ולא ידענא בהי עידנא סליקא ואתית

>Credit : William Davidson Edition
>License : CC-BY-NC