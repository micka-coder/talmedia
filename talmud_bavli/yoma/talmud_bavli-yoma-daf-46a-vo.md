
### Part 1
אבל מהאי גיסא ומהאי גיסא אימא לא צריכא

### Part 2
אמר רבי אלעזר משום בר קפרא אומר היה רבי מאיר איברי עולה שנתותרו עושה להן מערכה בפני עצמה וסודרן ואפילו בשבת 

### Part 3
מאי קא משמע לן תנינא בכל יום היו שם ארבע מערכות אמר רבי אבין לא נצרכה אלא לפסולין 

### Part 4
ודוקא שמשלה בהן האור אבל לא משלה בהן האור לא 

### Part 5
איכא דאמרי אחד כשירין ואחד פסולין אי משלה בהן האור אין ואי לא לא

### Part 6
ואפילו בשבת תנינא והיום חמש 

### Part 7
אמר רב אחא בר יעקב איצטריך סלקא דעתך אמינא הני מילי היכא דחל יום הכפורים להיות אחר השבת דחלבי שבת קרבין ביום הכפורים אבל באמצע שבת לא קא משמע לן 

### Part 8
אמר רבא מאן האי דלא חייש לקמחיה הא בכל יום תנן קשיא 

### Part 9
ופליגא דרב הונא דאמר תחילתו דוחה סופו אינו דוחה 

### Part 10
גופא אמר רב הונא תמיד תחילתו דוחה סופו אינו דוחה 

### Part 11
מאי אינו דוחה רב חסדא אמר דוחה את השבת ואינו דוחה את הטומאה (ורבא) אמר דוחה את הטומאה ואינו דוחה את השבת

### Part 12
אמר ליה אביי (לרבא) לדידך קשיא ולרב חסדא קשיא לדידך קשיא מאי שנא טומאה דכתיב במועדו ואפילו בטומאה שבת נמי במועדו ואפילו בשבת 

### Part 13
ולרב חסדא קשיא מאי שנא שבת דכתיב במועדו אפילו בשבת טומאה נמי במועדו ואפילו בטומאה

### Part 14
אמר ליה לא לדידי קשיא ולא לרב חסדא קשיא לדידי לא קשיא סופו כתחילתו

>Credit : William Davidson Edition
>License : CC-BY-NC