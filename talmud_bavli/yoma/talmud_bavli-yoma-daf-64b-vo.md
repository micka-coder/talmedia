
### Part 1
ואם היה השני מובחר ממנו יביאנו 

### Part 2
אמר רבא דיקא מתניתין כוותיה דרב וברייתא כוותיה דרבי יוחנן מתניתין כוותיה דרב דקתני אם של שם מת זה שעלה עליו הגורל לשם יתקיים תחתיו ואידך כדקאי קאי

### Part 3
ברייתא כוותיה דרבי יוחנן דקתני שני איני יודע אם שני שבזוג ראשון אם שני שבזוג שני כשהוא אומר יעמד חי ולא שחבירו מת מאי משמע יעמד חי ולא שכבר עמד

### Part 4
תנן ועוד אמר רבי יהודה נשפך הדם ימות המשתלח מת המשתלח ישפך הדם בשלמא לרבי יוחנן דאמר בעלי חיים נדחין משום הכי ימות המשתלח אלא לרב דאמר בעלי חיים אינן נדחין אמאי ימות המשתלח 

### Part 5
אמר לך רב אליבא דרבי יהודה לא קא אמינא כי אמינא אליבא דרבנן

### Part 6
בשלמא לרב בהא פליגי רבי יהודה ורבנן אלא לרבי יוחנן במאי פליגי אמר רבא הא אמרינן דייקא מתניתין כוותיה דרב

### Part 7
תנן שאין חטאת צבור מתה הא דיחיד כי האי גוונא מתה בשלמא לרבי יוחנן כדרבי אבא אמר רב דאמר רבי אבא אמר רב

>Credit : William Davidson Edition
>License : CC-BY-NC