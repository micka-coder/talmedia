
### Part 1
ובמחבת ובמרחשת מוחק בגודלו מלמעלה ובאצבעו קטנה מלמטה וזו היא עבודה קשה שבמקדש זו היא ותו לא והא איכא מליקה והא איכא חפינה אלא זו היא מעבודות קשות שבמקדש

### Part 2
אמר רבי יוחנן בעי רבי יהושע בן עוזאה בין הבינים של מלא קומצו מהו אמר רב פפא דגואי לא תיבעי לך דודאי קומץ הוא דבראי לא תיבעי לך דודאי שירים הוא

### Part 3
כי תיבעי לך דביני ביני מאי אמר רבי יוחנן הדר פשטה יהושע [בן] עוזאה בין הבינים ספק נינהו

### Part 4
היכי עביד אמר רבי חנינא מקטיר קומץ לחודיה תחלה והדר בין הבינים דאי אמרת בין הבינים ברישא דילמא שירים נינהו והוו להו שירים שחסרו בין קמיצה [להקטרה] ואמר מר שירים שחסרו בין קמיצה להקטרה אין מקטירין עליהן את הקומץ

### Part 5
אי הכי השתא נמי איקרי כאן כל שממנו לאשים הרי הוא בבל תקטירו 

### Part 6
אמר רבי יהודה בריה דרבי שמעון בן פזי דמקטיר ליה לשום עצים כרבי אליעזר דתניא רבי אליעזר אומר לריח ניחוח אי אתה מעלה אבל אתה מעלה לשום עצים 

### Part 7
הניחא לרבי אליעזר אלא לרבנן מאי איכא למימר אמר רב מרי דקמצי שמיני השתא דאתית להכי רבי אליעזר נמי לכתחילה דקמצי שמיני 

### Part 8
(בין הביניים פשט ומחץ ופזר וחשב בחפינת חבירו סימן) בעי רב פפא בין הבינים של מלא חפניו מהו מאי קא מבעיא ליה אי גמר מלא מלא מהתם היינו הך

### Part 9
רב פפא הכי בעי ליה מלא חפניו והביא בעינן והא איכא או דילמא ולקח והביא בעינן והא ליכא תיקו

### Part 10
אמר רב פפא פשיטא לי מלא קומצו כדקמצי אינשי בעי רב פפא קמץ בראשי אצבעותיו מהו 

### Part 11
מלמטה למעלה מהו מן הצדדין מהו תיקו

### Part 12
אמר רב פפא פשיטא לי מלא חפניו כדחפני אינשי בעי רב פפא חפן בראשי אצבעותיו מהו מלמטה למעלה מהו מן הצד מהו חפן בזו ובזו וקרבן זו אצל זו מהו תיקו

### Part 13
בעי

>Credit : William Davidson Edition
>License : CC-BY-NC