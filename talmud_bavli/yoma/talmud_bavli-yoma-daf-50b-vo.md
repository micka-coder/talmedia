
### Part 1
לדברי האומר פר יום הכפורים קרבן יחיד עושה תמורה או אינו עושה תמורה לאו מכלל דאיכא למאן דאמר דצבור 

### Part 2
לא מכלל דאיכא למאן דאמר דשותפין

### Part 3
גופא בעי רבי (אליעזר) לדברי האומר פר יום הכפורים קרבן יחיד עושה תמורה או אינו עושה תמורה מאי קא מיבעיא ליה 

### Part 4
אי בתר מקדיש אזלינן אי בתר מתכפר אזלינן

### Part 5
פשיטא דבתר מתכפר אזלינן דאמר רבי אבהו אמר רבי יוחנן המקדיש מוסיף חומש והמתכפר עושה בה תמורה 

### Part 6
והתורם משלו על של חבירו טובת הנאה שלו 

### Part 7
לעולם פשיטא ליה דבתר מתכפר אזלינן והכי קא מיבעיא ליה אחיו הכהנים בקביעותא מתכפרי או דילמא בקופיא מתכפרי

### Part 8
תא שמע חומר בזבח מבתמורה וחומר בתמורה מבזבח חומר בזבח שהזבח נוהג ביחיד כבצבור ודוחה את השבת ואת הטומאה ועושה תמורה מה שאין כן בתמורה

### Part 9
חומר בתמורה מבזבח שהתמורה חלה על בעל מום קבוע ואינה יוצאה לחולין ליגזז וליעבד מה שאין כן בזבח

### Part 10
האי זבח היכי דמי אילימא דיחיד מי דחי שבת וטומאה אלא דצבור מי עושה תמורה אלא לאו דפר ודוחה את השבת ואת הטומאה דקביע ליה זמן ועושה תמורה דקרבן יחיד הוא 

### Part 11
אמר רב ששת לא באילו של אהרן

### Part 12
הכי נמי מסתברא דאי סלקא דעתך דפרו תמורה דפר שבת וטומאה הוא דלא דחיא הא בחול מקריב קרבה הא תמורת חטאת היא ותמורת חטאת למיתה אזלא

### Part 13
לא לעולם פרו ומאי תמורה שם תמורה

### Part 14
אי הכי זבח נמי שם זבח שם זבח לא קתני 

### Part 15
ממאי מדקתני חומר בתמורה שהתמורה חלה על בעל מום קבוע ואינה יוצאה לחולין ליגזז וליעבד ואי סלקא דעתך מאי זבח שם זבח והא איכא

>Credit : William Davidson Edition
>License : CC-BY-NC