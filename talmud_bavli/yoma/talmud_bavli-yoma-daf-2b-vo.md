
### Part 1
ואימא צוה [צוה] דיום הכפורים דכתיב ויעש כאשר צוה ה׳ את משה דנין צוה דלפני עשיה מ׳צוה׳ דלפני עשיה ואין דנין צוה דלאחר עשיה מ׳צוה׳ דלפני עשיה

### Part 2
ואימא צוה דקרבנות דכתיב ביום צותו את בני ישראל דנין צוה מ׳צוה׳ ואין דנין צותו מ׳צוה׳ 

### Part 3
ומאי נפקא מינה והתנא דבי רבי ישמעאל ושב הכהן ובא הכהן זו היא שיבה זו היא ביאה 

### Part 4
הני מילי היכא דליכא דדמי ליה אבל היכא דאיכא דדמי ליה מדדמי ליה ילפינן

### Part 5
לכפר אלו מעשה יום הכפורים ואימא כפרה דקרבנות 

### Part 6
מי ידעינן הי כהן מתרמי דבעי ליה פרישה אמרי אלמה לא ניבעי ליה פרישה לכוליה משמרת בית אב דנין דבר שקבוע לו זמן מדבר שקבוע לו זמן לאפוקי קרבנות דכל יומא איתנהו

### Part 7
ואימא רגלים דנין דבר שנוהג פעם אחת בשנה מדבר הנוהג פעם אחת בשנה לאפוקי רגלים דלאו פעם אחת בשנה נינהו 

### Part 8
ואימא רגל אחד וכי תימא לא ידעינן הי מינייהו אי חג המצות הואיל ופתח בו הכתוב תחלה אי חג הסוכות הואיל ומרובה מצותו 

### Part 9
אלא דנין פרישת שבעה ליום אחד מפרישת שבעה ליום אחד ואין דנין פרישת שבעה לשבעה מפרישת שבעה ליום אחד

### Part 10
ואימא שמיני דפרישת שבעה ליום אחד הוא דנין דבר שאין קדושה לפניו מדבר שאין קדושה לפניו ואין דנין דבר שיש קדושה לפניו מדבר שאין קדושה לפניו 

### Part 11
ולאו קל וחומר הוא השתא דבר שאין קדושה לפניו בעי פרישה דבר שיש קדושה לפניו לא כל שכן אמר רב משרשיא לא הזה כתיב כזה

### Part 12
רב אשי אמר מי איכא מידי דעיקר רגל לא בעי פרישה טפל דידיה בעי פרישה ואפילו למאן דאמר שמיני רגל בפני עצמו הוא הני מילי לענין

>Credit : William Davidson Edition
>License : CC-BY-NC