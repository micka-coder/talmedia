
### Part 1
דכתיב במדבר ומאן דאמר אסורין דכתיב גזירה 

### Part 2
ומאן דאמר אסורין האי מדבר מאי עביד ליה מיבעי ליה לכדתניא המדברה המדברה במדבר לרבות נוב וגבעון שילה ובית עולמים

### Part 3
ואידך האי גזירה מאי עביד ליה מיבעי ליה לכדתניא גזירה אין גזירה אלא חתוכה דבר אחר אין גזירה אלא דבר המתגזר ויורד 

### Part 4
דבר אחר גזירה שמא תאמר מעשה תהו הוא תלמוד לומר אני ה׳ אני ה׳ גזרתיו ואין לך רשות להרהר בהן 

### Part 5
אמר רבא מסתברא כמאן דאמר מותרין לא אמרה תורה שלח לתקלה

### Part 6
תנו רבנן עזאזל שיהא עז וקשה יכול בישוב תלמוד לומר במדבר ומנין שבצוק תלמוד לומר גזירה תניא אידך עזאזל קשה שבהרים וכן הוא אומר ואת אילי הארץ לקח 

### Part 7
תנא דבי רבי ישמעאל עזאזל שמכפר על מעשה עוזא ועזאל

### Part 8
תנו רבנן את משפטי תעשו דברים שאלמלא (לא) נכתבו דין הוא שיכתבו ואלו הן עבודה זרה וגלוי עריות ושפיכות דמים וגזל וברכת השם 

### Part 9
ואת חוקותי תשמרו דברים שהשטן משיב עליהן ואלו הן אכילת חזיר ולבישת שעטנז וחליצת יבמה וטהרת מצורע ושעיר המשתלח ושמא תאמר מעשה תוהו הם תלמוד לומר אני ה׳ אני ה׳ חקקתיו ואין לך רשות להרהר בהן

### Part 10
אימתי מטמא בגדים תנו רבנן המשלח מטמא בגדים ואין השולח את המשלח מטמא בגדים 

### Part 11
יכול משיצא חוץ לחומת עזרה תלמוד לומר המשלח אי המשלח יכול עד שיגיע לצוק תלמוד לומר והמשלח הא כיצד משיצא חוץ לחומת ירושלים דברי רבי יהודה

### Part 12
רבי יוסי אומר עזאזל וכבס עד שהגיע לצוק רבי שמעון אומר והמשלח את השעיר לעזאזל יכבס בגדיו זורקו בבת ראש ומטמא בגדים

### Part 13
מתני׳ בא לו אצל פר ושעיר הנשרפין קרען והוציא את אימוריהן נתנן במגיס והקטירן על גבי המזבח 

### Part 14
קלען במקלעות והוציאן לבית השריפה ומאימתי מטמאין בגדים משיצאו חוץ לחומת העזרה רבי שמעון אומר משיצית האור ברובן

### Part 15
גמ׳ והקטירן סלקא דעתך אלא אימא להקטירן על גבי מזבח 

### Part 16
קלען במקלעות אמר רבי יוחנן כמין קליעה תנא לא היה מנתחן ניתוח בשר עולה אלא עור על גבי בשר מנא הני מילי דתניא רבי אומר נאמר כאן עור ובשר ופרש ונאמר להלן עור ובשר ופרש

>Credit : William Davidson Edition
>License : CC-BY-NC