
### Part 1
שחטן בחוץ קודם שנפתחו דלתות ההיכל פטור מאי טעמא מחוסר פתיחה כמחוסר מעשה דמי 

### Part 2
ומי אית ליה לרב חסדא הואיל

### Part 3
והאמר רב חסדא פסח ששחטו בחוץ בשאר ימות השנה לשמו פטור שלא לשמו חייב

### Part 4
טעמא דשלא לשמו הא סתמא לשמו הוא ופטור ואמאי לימא הואיל וראוי שלא לשמו בפנים 

### Part 5
הכי השתא התם בעי עקירה האי לא בעי עקירה 

### Part 6
רבה בר שימי מתני להו בדרבה וקשיא ליה דרבה אדרבה ומשני כדשנינן

### Part 7
כי אתא רב דימי אמר רבי ירמיה אמר רבי יוחנן פסח ששחטו בחוץ בשאר ימות השנה בין לשמו בין שלא לשמו פטור 

### Part 8
אמר רב דימי אמריתה לשמעתא קמיה דרבי ירמיה בשלמא לשמו דהא לא חזי ליה אלא שלא לשמו אמאי הא חזי שלא לשמו בפנים 

### Part 9
ואמר לי עקירת חוץ לאו שמה עקירה

### Part 10
כי אתא רבין אמר רבי ירמיה אמר רבי יוחנן פסח ששחטו בחוץ בשאר ימות השנה בין לשמו בין שלא לשמו חייב 

### Part 11
ואפילו לשמו והתנן מחוסר זמן בין בגופו בין בבעלים 

### Part 12
ואיזהו מחוסר זמן בבעלים הזב והזבה והיולדת והמצורע 

### Part 13
שהקריבו חטאתם ואשמם בחוץ פטורין עולותיהן ושלמיהן בחוץ חייבין

### Part 14
ואמר רב חלקיה בר טובי לא שנו אלא לשמו אבל שלא לשמו חייב 

### Part 15
לשמו מיהא פטור אמאי נימא הואיל וראוין שלא לשמו בפנים הכי השתא התם בעי עקירה הכא פסח בשאר ימות השנה שלמים נינהו

### Part 16
רב אשי מתני חייב כדאמרינן רב ירמיה מדפתי מתני פטור קסבר פסח בשאר ימות השנה בעי עקירה ועקירת חוץ לאו שמה עקירה ופליגא דרב חלקיה בר טובי

### Part 17
אמר מר משהגריל עליהן חייב על של שם ופטור על של עזאזל 

### Part 18
תנו רבנן איש איש מבית ישראל אשר ישחט שור או כשב או עז במחנה או אשר ישחט מחוץ למחנה ואל פתח אהל מועד לא הביאו להקריב קרבן לה׳

>Credit : William Davidson Edition
>License : CC-BY-NC