
### Part 1
אלא בשעת הקטרה 

### Part 2
והא איכא הא מעלה דאילו מהיכל פרשי בין בקדושה דידיה בין בקדושה דלפני ולפנים ואילו מבין האולם ולמזבח לא פרשי אלא בקדושה דהיכל אמר רבא שם פרישה אחת היא

### Part 3
אמר מר כך פורשין בשעת מתן פר כהן משיח ופר העלם דבר של צבור ושעירי עבודה זרה מנא לן אמר רבי פדת אתיא כפרה כפרה מיום הכפורים 

### Part 4
אמר רב אחא בר אהבה שמע מינה מעלות דאורייתא והכי גמירי להו 

### Part 5
דאי סלקא דעתך דרבנן מאי שנא בין האולם ולמזבח דילמא מיקרו ועיילי מכולה עזרה נמי נפרשו דילמא מיקרו ועיילי

### Part 6
בין האולם ולמזבח כיון דלא מפסיק מידי לא מינכרא מילתא עזרה כיון דאיכא מזבח החיצון דמפסיק מינכרא מילתא 

### Part 7
אמר רבא שמע מינה קדושת אולם והיכל חדא מילתא היא דאי סלקא דעתך שתי קדושות נינהו אולם גופיה גזירה וניקום ונגזור גזירה לגזירה

### Part 8
לא אולם ובין האולם ולמזבח חדא קדושה היא היכל ואולם שתי קדושות 

### Part 9
בכל יום היה חותה בשל כסף וכו׳ מאי טעמא התורה חסה על ממונן של ישראל 

### Part 10
והיום חותה בשל זהב ובה היה מכניס מאי טעמא משום חולשא דכהן גדול 

### Part 11
בכל יום בשל ארבעת קבין וכו׳ תנא נתפזרו לו קב גחלים מכבדן לאמה 

### Part 12
תני חדא קב ותניא אידך קביים בשלמא הך דתני קב רבנן אלא הך דתני קביים מני לא רבנן ולא רבי יוסי

### Part 13
אמר רב חסדא רבי ישמעאל בנו של רבי יוחנן בן ברוקה היא דתניא רבי ישמעאל בנו של רבי יוחנן בן ברוקה אומר בשל קביים היה מכניס 

### Part 14
רב אשי אמר אפילו תימא רבי יוסי והכי קאמר בכל יום היה חותה בשל סאה מדברית ומערה לתוך שלשת קבין ירושלמיות

### Part 15
בכל יום היתה כבידה והיום קלה תנא בכל יום היתה גלדה עבה והיום רך בכל יום היתה קצרה והיום ארוכה מאי טעמא כדי שתהא זרועו של כהן גדול מסייעתו 

### Part 16
תנא בכל יום לא היה לה ניאשתיק והיום היה לה ניאשתיק דברי בן הסגן 

### Part 17
בכל יום היה זהבה ירוק אמר רב חסדא שבעה זהבים הן זהב וזהב טוב וזהב אופיר וזהב מופז וזהב שחוט וזהב סגור וזהב פרוים זהב וזהב טוב דכתיב וזהב הארץ ההוא טוב זהב אופיר דאתי מאופיר זהב מופז 

>Credit : William Davidson Edition
>License : CC-BY-NC