
### Part 1
האי מיבעי ליה לגופיה אמר רב שימי בר אשי אשכחתיה לאביי דהוה מסבר ליה לבריה ושחט שחיטה בזר כשירה וכי מאין באת מכלל שנאמר ואתה ובניך אתך תשמרו את כהונתכם שומע אני אפילו שחיטה 

### Part 2
תלמוד לומר ושחט את בן הבקר לפני ה׳ והקריבו בני אהרן הכהנים את הדם מקבלה ואילך מצות כהונה וסמך ידו ושחט לימד על השחיטה שכשירה בזר 

### Part 3
מכדי מקבלה ואילך מצות כהונה ונתנו בני אהרן למה לי למעוטי הפשט וניתוח

### Part 4
ואכתי איצטריך סלקא דעתך אמינא כיון דלאו עבודה דמעכבא כפרה היא לא תיבעי כהונה קא משמע לן דבעי כהונה 

### Part 5
אלא מהכא וערכו בני אהרן הכהנים את הנתחים את הראש ואת הפדר מכדי מקבלה ואילך מצות כהונה וערכו למה לי למעוטי הפשט וניתוח

### Part 6
ואימא למעוטי סידור שני גזירי עצים מסתברא דיבחא דכותיה ממעט

### Part 7
אדרבה סדור דכותיה ממעט 

### Part 8
לא סלקא דעתך דאמר מר והקריב הכהן את הכל המזבחה זו הולכת אברים לכבש הולכת אברים לכבש הוא דבעיא כהונה הולכת עצים לא בעיא כהונה הא סידור שני גזירי עצים בעיא כהונה

### Part 9
וערכו למה לי למעוטי הפשט וניתוח ואימא הכי נמי לגופיה

### Part 10
אלא והקטיר הכהן את הכל למאי אתא למעוטי הפשט וניתוח

### Part 11
והקריב הכהן את הכל המזבחה זו הולכת אברים לכבש הולכת אברים לכבש הוא דבעיא כהונה הולכת עצים לא בעיא כהונה הא סדור שני גזירי עצים בעיא כהונה ונתנו לגופיה 

### Part 12
וערכו שנים בני אהרן שנים הכהנים שנים למדנו לטלה שטעון ששה

### Part 13
אמר רב המנונא קשיא ליה לרבי אלעזר האי בבן הבקר כתיב ובן הבקר עשרים וארבעה בעי וניחא ליה על העצים אשר על האש אשר על המזבח איזהו דבר שנאמר בו עצים אש ומזבח

>Credit : William Davidson Edition
>License : CC-BY-NC