
### Part 1
אלא להך לישנא דאמרת פליגי בשלמא למאן דאמר לא מעכבא הא מני רבי יהודה היא 

### Part 2
אלא למאן דאמר מעכבא הא מני תני מצוה להניח

### Part 3
תא שמע מצוה להגריל ולהתודות לא הגריל ולא התודה כשר וכי תימא הכי נמי להניח אימא סיפא רבי שמעון אומר לא הגריל כשר לא התודה פסול 

### Part 4
מאי לא הגריל אילימא לא הניח מכלל דרבי שמעון סבר הגרלה מעכבא והתניא מת אחד מהן מביא חבירו שלא בהגרלה דברי רבי שמעון

### Part 5
רבי שמעון לא ידע מאי קאמרי רבנן והכי קאמר להו אי הגרלה הגרלה ממש קא אמריתו פליגנא עלייכו בחדא אי הגרלה דקאמריתו היינו הנחה פליגנא עלייכו בתרתי

### Part 6
תא שמע פר מעכב את השעיר 

### Part 7
ושעיר אין מעכב את הפר במתנות שבפנים

### Part 8
בשלמא פר מעכב את השעיר דאי אקדמיה לשעיר מקמי פר לא עבד ולא כלום אלא שעיר אין מעכב את הפר מאי ניהו

### Part 9
אילימא דאי אקדים מתנות דפר בהיכל מקמי מתנות דשעיר בפנים חוקה כתיב בהו 

### Part 10
אלא לאו דאקדים מתנות דפר בפנים מקמי הגרלה ומדסדרא לא מעכבא עיקרא הגרלה נמי לא מעכבא 

### Part 11
לא דאקדים מתנות דפר במזבח מקמי מתנות דשעיר בהיכל ורבי יהודה היא דאמר דברים הנעשין בבגדי לבן בחוץ לא מעכבי 

### Part 12
והא במתנות שבפנים קתני 

### Part 13
אלא הא מני רבי שמעון היא דאמר הגרלה לא מעכבא

### Part 14
ואיבעית אימא לעולם רבי יהודה היא ונהי דבסדרא לא מעכבא הגרלה מיהא מעכבא 

### Part 15
ואזדו לטעמייהו דתניא

>Credit : William Davidson Edition
>License : CC-BY-NC