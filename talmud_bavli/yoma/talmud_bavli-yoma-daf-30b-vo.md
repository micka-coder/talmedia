
### Part 1
באחולי עבודה קא מיפלגי לבן זומא מחיל עבודה לרבי יהודה לא מחיל עבודה 

### Part 2
ולבן זומא מי מחיל והתניא כהן גדול שלא טבל ולא קידש בין בגד לבגד ובין עבודה לעבודה עבודתו כשרה אחד כהן גדול ואחד כהן הדיוט שלא קידש ידיו ורגליו שחרית ועבד עבודה עבודתו פסולה

### Part 3
אלא למיקם בעשה קא מיפלגי לבן זומא קאי בעשה לרבי יהודה לא קאי בעשה 

### Part 4
ומי אית ליה לרבי יהודה האי סברא והתניא מצורע טובל ועומד בשער ניקנור רבי יהודה אומר אינו צריך טבילה שכבר טבל מבערב 

### Part 5
ההוא כדתני טעמא שכבר טבל מבערב 

### Part 6
ודקארי לה מאי קארי לה משום דקא בעי למרמא אחריתי עליה לשכת המצורעין ששם מצורעין טובלין רבי יהודה אומר לא מצורעין בלבד אמרו אלא כל אדם 

### Part 7
לא קשיא הא דטביל הא דלא טביל אי דלא טביל הערב שמש בעי אלא אידי ואידי דטביל הא דאסח דעתיה הא דלא אסח דעתיה

### Part 8
אי אסח דעתיה הזאת שלישי ושביעי בעי דאמר רבי דוסתאי בר מתון אמר רבי יוחנן הסח הדעת צריך הזאה שלישי ושביעי

### Part 9
אלא אידי ואידי דלא אסח דעתיה ולא קשיא הא דטביל על דעת ביאת מקדש הא דלא טביל על דעת ביאת מקדש ואי בעית אימא תני לא מצורעין אמרו אלא כל אדם 

### Part 10
רבינא אמר רבי יהודה לדבריהם דרבנן קאמר להו לדידי מצורע אין צריך טבילה לדידכו אודו לי איזי מיהת דלא מצורעין בלבד אמרו אלא כל אדם ורבנן מצורע דייש בטומאה כל אדם לא דיישי בטומאה 

### Part 11
אמר ליה אביי לרב יוסף נימא רבנן דפליגי עליה דרבי יהודה כבן זומא סבירא להו והאי דקתני מצורע להודיעך כחו דרבי יהודה או דילמא שאני מצורע דדייש בטומאה אמר ליה שאני מצורע דדייש בטומאה

### Part 12
אמר ליה אביי לרב יוסף (לרבי יהודה דאמר סרך) טבילה (היא) זו

>Credit : William Davidson Edition
>License : CC-BY-NC