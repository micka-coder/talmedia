
### Part 1
רבא אמר כגון שהיה לו חולה בתוך ביתו ושחט אמו ביום הכפורים 

### Part 2
וכי האי גוונא מי אסיר לא תשחטו אמר רחמנא והא לאו שחיטה היא הא אמרי במערבא דחייתו לצוק זו היא שחיטתו

### Part 3
אם של שם מת זה שעלה עליו וכו׳ 

### Part 4
אמר רב שני שבזוג ראשון יקרב שני שבזוג שני ירעה רבי יוחנן אמר שני שבזוג ראשון ירעה שני שבזוג שני יקרב

### Part 5
במאי קא מיפלגי רב סבר בעלי חיים אינן נידחין ורבי יוחנן סבר בעלי חיים נידחין

### Part 6
מאי טעמא דרב דיליף ממחוסר זמן מחוסר זמן לאו אף על גב דהשתא לא חזי כי הדר מיחזי שפיר דמי הכא נמי לא שנא מי דמי התם לא איתחזי כלל הכא נראה ונדחה

### Part 7
אלא היינו טעמא דרב דיליף מבעל מום עובר בעל מום עובר לאו אף על גב דלא חזי השתא כי הדר מיחזי שפיר דמי הכא נמי לא שנא 

### Part 8
והתם מנא לן דכתיב כי משחתם בהם מום בם מום בם הוא דלא ירצו הא עבר מומן ירצו

### Part 9
ורבי יוחנן מיעט רחמנא בהם הם הוא דכי עבר מומן ירצו הא כל דחויין הואיל ונדחו נדחו 

### Part 10
ורב ההוא בהם בעינייהו הוא דלא מירצו הא על ידי תערובות מירצו 

### Part 11
כדתנן איברים תמימים באיברים בעלי מומין רבי אליעזר אומר אם קרב הראש של אחד מהן יקריבו כל הראשין כולן כרעיו של אחד מהן יקריבו כל הכרעיים כולן וחכמים אומרים אפילו קרבו כולן חוץ מאחד מהן יצא לבית השריפה

### Part 12
ואידך נפקא ליה מבם בהם ואידך בם בהם לא דריש

### Part 13
ולרב נהי נמי דבעלי חיים אינן נדחין אי בעי האי נקריב אי בעי האי נקריב

### Part 14
אמר רבא רב סבר לה כרבי יוסי דאמר מצוה בראשון הי רבי יוסי אי נימא רבי יוסי דקופות דתנן שלש קופות של שלש שלש סאין שבהן תורמין את הלשכה וכתוב עליהן אלף בית גימל ותניא אמר רבי יוסי למה כתוב עליהן אלף בית גימל לידע איזה מהן נתרמה ראשון להביא הימנה ראשון שמצוה בראשון 

### Part 15
דילמא שאני התם דבעידנא דאתחזי קמייתא לא אתחזי בתרייתא

### Part 16
אלא רבי יוסי דפסח (דתנן) המפריש פסחו ואבד והפריש אחר תחתיו ואחר כך נמצא הראשון והרי שניהן עומדין איזה מהן שירצה יקרב דברי חכמים רבי יוסי אומר מצוה בראשון

>Credit : William Davidson Edition
>License : CC-BY-NC