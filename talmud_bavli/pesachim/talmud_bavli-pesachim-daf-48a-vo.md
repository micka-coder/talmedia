
### Part 1
מן המאתים ממותר שתי מאות שנשתיירו בבור מכאן לערלה שבטילה במאתים

### Part 2
ממשקה ישראל מן המותר לישראל מכאן אמרו אין מביאין נסכין מן הטבל

### Part 3
יכול לא יביא מן המוקצה אמרת מה טבל מיוחד שאיסור גופו גרם לו אף כל שאיסור גופו גרם לו יצא מוקצה שאין איסור גופו גרם לו אלא איסור דבר אחר גרם לו ואי אמרת איסור מוקצה דאורייתא מה לי איסור גופו מה לי איסור דבר אחר

### Part 4
ועוד הא את הוא דאמרת חילוק מלאכות לשבת ואין חילוק מלאכות ליום טוב

### Part 5
אלא אפיק הבערה ועייל עצי אשירה ואזהרה מהכא ולא ידבק בידך מאומה מן החרם

### Part 6
אמר ליה רב אחא בריה דרבא לאביי ונלקי נמי משום ולא תביא תועבה אל ביתך

### Part 7
אלא אפיק הבערה ועייל עצי הקדש ואזהרה מהכא ואשריהם תשרפון באש לא תעשון כן לה׳ אלהיכם

### Part 8
אמר רמי בר חמא הא דרב חסדא ורבה מחלוקת דרבי אליעזר ורבי יהושע היא דרבי אליעזר סבר אמרינן הואיל ורבי יהושע סבר לא אמרינן הואיל

### Part 9
אמר רב פפא ודילמא עד כאן לא קאמר רבי אליעזר התם דאמרינן הואיל אלא דבעידנא דקא עיילי לתנורא כל חדא וחדא חזיא ליה לדידיה אבל הכא דלאורחין הוא דחזי לדידיה לא חזי אימא הכי נמי דלא אמרינן הואיל

### Part 10
אמר רב שישא בריה דרב אידי ודילמא לא היא עד כאן לא קאמר רבי יהושע התם דלא אמרינן הואיל אלא דאיכא חדא דלא חזיא לא לדידיה ולא לאורחין אבל הכא דחזי מיהת לאורחין אימא הכי נמי אמרינן הואיל

### Part 11
אמרוה [רבנן] קמיה דרבי ירמיה ורבי זירא רבי ירמיה קיבלה רבי זירא לא קיבלה אמר ליה רבי ירמיה לרבי זירא מילתא דקשיא לן ואתיא כמה שני במאי פליגי רבי אליעזר ורבי יהושע השתא אמרוה משמיה דגברא רבה ולא ניקבלה

### Part 12
אמר ליה היכי אקבלה דתנינא אמר ליה רבי יהושע לדבריך הרי הוא עובר משום לא תעשה כל מלאכה ושתיק ליה ואי איתא לימא ליה טעמא דידי משום הואיל

### Part 13
אמר ליה וליטעמיך הא דתנינא בברייתא אמר לו רבי אליעזר לדבריך הרי הוא עובר משום בל יראה ובל ימצא ושתיק ליה הכי נמי דלא אהדר ליה הא קא מהדר ליה במתניתין דתנן לא זהו חמץ שמוזהרין עליו משום בל יראה ובל ימצא אלא שתיק ליה בברייתא ומהדר ליה במתניתין הכי נמי אימור שתיק ליה במתניתין ואהדר ליה במכילתא אחריתי

### Part 14
תניא רבי אומר הלכה כרבי אליעזר ורבי יצחק אמר הלכה כבן בתירא

### Part 15
וכמה שיעור עיסה רבי ישמעאל בנו של רבי יוחנן בן ברוקה אומר בחיטין קבין ובשעורין שלשת קבין רבי נתן אומר משום רבי אליעזר חילוף הדברים

### Part 16
והתניא רבי ישמעאל בנו של רבי יוחנן בן ברוקה אומר בחטין שלשת קבין ובשעורין ארבעה קבין לא קשיא הא בחסיכתא הא במעלייתא

### Part 17
אמר רב פפא שמע מינה גריעין חיטי חסיכתא מחיטי מעלייתא טפי מדגריען שערי חסיכתא משערי מעלייתא דאילו התם תילתא והכא ריבעא

### Part 18
אמר רב קבא מלוגנאה לפיסחא וכן לחלה (והתניא)

>Credit : William Davidson Edition
>License : CC-BY-NC