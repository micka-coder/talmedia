
### Part 1
ומי פירות אין מחמיצין:

### Part 2
יוצא בדמאי ובמעשר וכו׳: דמאי הא לא חזי ליה כיון דאי בעי מפקר לנכסיה הוי עני ואוכל דמאי השתא נמי חזי ליה

### Part 3
דתנן מאכילין את העניים דמאי ואת אכסניא דמאי ואמר רב הונא תנא בית שמאי אומרים אין מאכילין את העניים דמאי ואת האכסניא דמאי ובית הלל אומרים מאכילין:

### Part 4
מעשר ראשון שנטלה תרומתו וכו׳: פשיטא דכיון שנטלה תרומתו חולין הוי

### Part 5
לא צריכא שהקדימו בשיבלים ונטלה הימנו תרומת מעשר ולא נטלה הימנו תרומה גדולה וכדרבי אבהו

### Part 6
דאמר רבי אבהו אמר רבי שמעון בן לקיש מעשר ראשון שהקדימו בשיבלים פטור מתרומה גדולה שנאמר והרמתם ממנו תרומת ה׳ מעשר מן המעשר מעשר מן המעשר אמרתי לך ולא תרומה גדולה ותרומת מעשר מן המעשר

### Part 7
אמר ליה רב פפא לאביי אלא מעתה אפילו הקדימו בכרי נמי ליפטר אמר ליה עליך אמר קרא מכל מתנתיכם תרימו את כל תרומת ה׳

### Part 8
ומה ראית האי אידגן והאי לא אידגן:

### Part 9
מעשר שני והקדש שנפדו וכו׳: פשיטא הכא במאי עסקינן שנתן את הקרן ולא נתן את החומש וקא משמע לן דאין חומש מעכב:

### Part 10
והכהנים בחלה ובתרומה וכו׳: פשיטא מהו דתימא מצה שוה לכל אדם בעינן קא משמע לן מצות מצות ריבה:

### Part 11
אבל לא בטבל וכו׳: פשיטא לא צריכא בטבל טבול מדרבנן שזרעו בעציץ שאינו נקוב:

### Part 12
ולא במעשר ראשון שלא נטלה תרומתו: פשיטא לא צריכא שהקדימו בכרי

### Part 13
מהו דתימא כדאמר ליה רב פפא לאביי קא משמע לן כדשני ליה:

### Part 14
ולא במעשר שני והקדש שלא נפדו וכו׳: פשיטא

### Part 15
לעולם דנפדו ומאי לא נפדו שלא נפדו כהלכתן מעשר שני שפדאו על גב אסימון דרחמנא אמר וצרת הכסף דבר שיש לו צורה

### Part 16
והקדש שחיללו על גבי קרקע דרחמנא אמר ונתן הכסף וקם לו

### Part 17
תנו רבנן יכול יוצא אדם ידי חובתו בטבל שלא נתקן כל טבל נמי הא לא נתקן

### Part 18
אלא בטבל שלא נתקן כל צורכו שנטלה ממנו תרומה גדולה ולא נטלה ממנו תרומת מעשר [מעשר] ראשון ולא מעשר שני ואפילו מעשר עני מנין

### Part 19
תלמוד לומר לא תאכל עליו חמץ מי שאיסורו משום בל תאכל עליו חמץ יצא זה שאין איסורו משום בל תאכל חמץ אלא משום בל תאכל טבל

### Part 20
ואיסורא דחמץ להיכן אזלא אמר רב ששת הא מני רבי שמעון היא דאמר אין איסור חל על איסור דתניא רבי שמעון אומר

>Credit : William Davidson Edition
>License : CC-BY-NC