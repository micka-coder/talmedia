
### Part 1
בטלו במעיה ואי סלקא דעתך מכלים הוא דהדר ביה אבל באוכלין כרבי יוסי ורבי שמעון סבירא ליה אמאי בטלו במעיה לגמרי

### Part 2
נהי דטומאה חמורה לא מטמאו טומאה קלה מיהא ניטמאו

### Part 3
מאי בטלו במעיה נמי בטלו מטומאה חמורה אבל טומאה קלה מטמאו מכלל דתנא קמא סבר טומאה חמורה נמי מטמאו הא בשרה טמא קתני

### Part 4
כולה רבי יהודה היא וחסורי מיחסרא והכי קתני פרה ששתתה מי חטאת בשרה טמא במה דברים אמורים טומאה קלה אבל טומאה חמורה לא שרבי יהודה אומר בטלו במעיה

### Part 5
רב אשי אמר לעולם בטלו במעיה לגמרי משום דהוה ליה משקה סרוח

### Part 6
רבי יוסי ורבי שמעון אומרים לאוכלין טמאין לכלים טהורים אמר רבה בר בר חנה אמר ריש לקיש רבי יוסי בשיטת רבי עקיבא רבו אמרה דדריש יטמא יטמא

### Part 7
דתנן בו ביום דרש רבי עקיבא וכל כלי חרש אשר יפל מהם וגו׳ אינו אומר טמא אלא יטמא יטמא אחרים לימד על ככר שני שעושה שלישי בחולין

### Part 8
והכא היכי דריש וכל משקה אשר ישתה בכל כלי יטמא יטמא לטמא טומאת אוכלין אתה אומר לטמא טומאת אוכלין או אינו אלא לטמא טומאת משקין אמרת לא כך היה

### Part 9
מאי לא כך היה אמר רב פפא לא מצינו טומאה שעושה כיוצא בה

### Part 10
רבינא אמר מגופיה דקרא נמי לא מצית אמרת יטמא לטמא טומאת משקין דאי סלקא דעתך יטמא דסיפא לטמא טומאת משקין יטמא דרישא נמי לטמא טומאת משקין ניערבינהו וניכתבינהו מכל האכל אשר יאכל אשר יבוא עליו מים וכל משקה אשר ישתה בכל כלי יטמא

### Part 11
תרי יטמא למה לי אלא יטמא דרישא לטמא טומאת משקין יטמא דסיפא לטמא טומאת אוכלין

### Part 12
ואימא לטמא את הכלים ולאו קל וחומר הוא ומה כלי שמטמא משקה אין מטמא כלי משקין הבאין מחמת כלי אינו דין שלא יטמאו את הכלים

### Part 13
ואימא כי לא מטמאו משקין הבאין מחמת כלי אבל משקין הבאין מחמת שרץ הכי נמי דמטמאו משקין הבאין מחמת שרץ מי כתיבי

>Credit : William Davidson Edition
>License : CC-BY-NC