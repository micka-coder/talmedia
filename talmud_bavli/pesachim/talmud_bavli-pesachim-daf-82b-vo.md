
### Part 1
נשפך דמה יצא דמה חוץ לקלעים דקיימא לן בשריפה מנלן

### Part 2
נפקא לן מדרבי שמעון דתניא רבי שמעון אומר בקדש באש תשרף לימד על חטאת ששריפתה בקודש

### Part 3
אין לי אלא זו בלבד שאר פסולי קדשי קדשים ואימורי קדשים קלים מנין תלמוד לומר (וכל) בקדש באש תשרף

### Part 4
אשכחן קדשי קדשים קדשים קלים מנלן אלא כל פסולו בקדש בשריפה לא שנא קדשים קלים ולא שנא קדשי קדשים גמרא גמירי לה וחטאת דאהרן משום מעשה שהיה כך היה

### Part 5
ולתנא דבי רבה בר אבוה דאמר אפילו פיגול טעון עיבור צורה מנא לן

### Part 6
יליף עון עון מנותר

### Part 7
ונילף עון עון מחטאת דאהרן אמר לך חטאת דאהרן כי האי גוונא נמי עיבור צורה לדורות בעיא והתם הוראת שעה היתה

### Part 8
השתא דאמרינן כל פסולי דקדש בשריפה לא שנא דקדשי קדשים ולא שנא קדשים קלים גמרא גמירי לה בקדש באש תשרף למה לי ההוא מבעי ליה ששריפתה בקדש

### Part 9
והבשר אשר יגע בכל טמא לא יאכל באש ישרף למה לי

### Part 10
ההוא לגופיה איצטריך סלקא דעתך אמינא כל פסולי דקדש כגון לן דמה ונשפך דמה ויצא דמה ונשחטה בלילה דבשריפה דליתנהו בחולין

### Part 11
אבל נטמא דבחולין נמי מפסיל אימא הואיל ואיתעביד ביה עובדין דחול אימא לא תיבעי שריפה ותיסגי ליה בקבורה קא משמע לן:

### Part 12
נטמאו הבעלים או שמתו תעובר צורתן וכו׳: אמר רב יוסף מחלוקת שנטמאו בעלים אחר זריקה דאיתחזי בשר לאכילה אבל נטמאו בעלים לפני זריקה דלא איתחזי בשר לאכילה דברי הכל ישרף מיד

### Part 13
מיתיבי זה הכלל כל שפסולו בגופו ישרף מיד בדם ובבעלים תעובר צורתו ויצא לבית השריפה

### Part 14
קתני בעלים דומיא דדם מה דם לפני זריקה אף בעלים לפני זריקה

### Part 15
אלא אי איתמר הכי איתמר מחלוקת שנטמאו בעלים לפני זריקה ללא איתחזי בשר לאכילה דהוה ליה כפסולו בגופו אבל נטמאו בעלים לאחר זריקה דאיתחזי בשר לאכילה דברי הכל פסולו מחמת דבר אחר ובעיא עיבור צורה

### Part 16
ורבי יוחנן אמר אף לאחר זריקה נמי מחלוקת ואזדא רבי יוחנן לטעמיה דאמר רבי יוחנן רבי יוחנן בן ברוקה ורבי נחמיה אמרו דבר אחד רבי יוחנן בן ברוקה הא דאמרן

### Part 17
רבי נחמיה מאי היא דתניא רבי נחמיה אומר מפני אנינות נשרפה זו לכך נאמר כאלה

### Part 18
והא אנינות כלאחר זריקה הויא וכי אשתרוף לאלתר (נשתרוף)

>Credit : William Davidson Edition
>License : CC-BY-NC