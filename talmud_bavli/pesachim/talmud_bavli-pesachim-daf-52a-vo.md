
### Part 1
ביישוב לא עבידנא מפני שינוי המחלוקת במדבר מאי אמר ליה הכי אמר רב אמי ביישוב אסור במדבר מותר

### Part 2
רב נתן בר אסיא אזל מבי רב לפומבדיתא ביום טוב שני של עצרת שמתיה רב יוסף אמר ליה אביי ולנגדיה מר נגידי אמר ליה עדיפא עבדי ליה דבמערבא מימנו אנגידא דבר בי רב ולא מימנו אשמתא

### Part 3
איכא דאמרי נגדיה רב יוסף אמר ליה אביי נשמתיה מר דרב ושמואל דאמרי תרוייהו מנדין על שני ימים טובים של גליות אמר ליה הני מילי איניש דעלמא הכא צורבא מדרבנן הוא דטבא ליה עבדי דבמערבא מימנו אנגדתא דבר בי רב ולא מימנו אשמתא:

### Part 4
כיוצא בו המוליך פירות שביעית וכו׳: ולית ליה לרבי יהודה הא דתנן נותנין עליו חומרי המקום שיצא משם וחומרי המקום שהלך לשם

### Part 5
אמר רב שישא בריה דרב אידי מילתא אחריתי קאמר רבי יהודה והכי קאמר או ממקום שלא כלו למקום שלא כלו ושמע שכלו במקומו חייב לבער רבי יהודה אומר צא והבא לך אף אתה מהיכא דאייתינהו והא לא כלו להו

### Part 6
למימרא דרבי יהודה לקולא קאמר והאמר רבי אלעזר לא אמר רבי יהודה אלא לחומרא אלא איפוך אינו חייב לבער רבי יהודה אומר צא והבא לך אף אתה מהיכא דאייתינהו והא כלו להו

### Part 7
אביי אמר לעולם כדקתני והכי קאמר או ממקום שלא כלו למקום שכלו והחזירן למקומן ועדיין לא כלו אינו חייב לבער רבי יהודה אומר צא והבא לך אף אתה מהיכא דאייתינהו והא כלו להו

### Part 8
מתקיף לה רב אשי לרבי יהודה אטו אגבא דחמרא קלטינהו אלא אמר רב אשי בפלוגתא דהני תנאי דתנן הכובש שלשה כבשין בחבית אחת רבי אלעזר אומר אוכלין על הראשון

### Part 9
רבי יהושע אומר אף על האחרון רבן גמליאל אומר כל שכלה מינו מן השדה יבער מינו מן החבית והלכה כדבריו

### Part 10
רבינא אמר בפלוגתא דהני תנאי דתנן אוכלין בתמרין עד שיכלה האחרון שבצוער רבן שמעון בן גמליאל אומר

>Credit : William Davidson Edition
>License : CC-BY-NC