
### Part 1
פריצותא

### Part 2
גופא אשה בראשון שוחטין עליה בפני עצמה ובשני עושין אותה טפילה לאחרים דברי רבי יהודה רבי יוסי אומר אשה בשני שוחטין עליה בפני עצמה ואין צריך לומר בראשון רבי שמעון אומר אשה בראשון עושין אותה טפילה לאחרים בשני אין שוחטין עליה כל עיקר

### Part 3
במאי קמיפלגי רבי יהודה סבר במכסת נפשת ואפילו נשים וכי תימא אי הכי אפילו בשני נמי כתיב חטאו ישא האיש ההוא איש אין אשה לא

### Part 4
וכי תימא אי הכי אפילו טפילה נמי בשני לא אהני ככל חקת הפסח לטפילה בעלמא

### Part 5
ורבי יוסי מאי טעמא דכתיב בראשון במכסת נפשת ואפילו אשה וכתיב בפסח שני ונכרתה הנפש ההוא מעמיה נפש ואפילו נשים ואלא חטאו ישא האיש ההוא למעוטי מאי למעוטי קטן מכרת

### Part 6
ורבי שמעון כתיב בראשון איש איש אין אשה לא וכי תימא אי הכי אפילו טפילה נמי לא אהני ליה במכסת נפשת לטפילה

### Part 7
וכי תימא אפילו בשני נמי מיעט רחמנא בשני דכתיב חטאו ישא האיש איש אין אשה לא ממאי קממעיט ליה אי מחיוב השתא בראשון לא בשני מיבעיא אלא לאו מטפילה

### Part 8
ומאי איש דקאמר רבי שמעון אי נימא ויקחו להם איש שה לבית אבות וגו׳ ההוא מיבעי ליה לכדרבי יצחק דאמר איש זוכה ואין קטן זוכה

### Part 9
ואלא מאיש לפי אכלו הא מדרבי יוסי סבר לה כרבי שמעון רבי שמעון נמי סבר לה כרבי יוסי וההוא מיבעי ליה דשוחטין את הפסח על היחיד

### Part 10
אמר לך אם כן נכתוב רחמנא לפי אכלו מאי איש שמעת מינה תרתי

### Part 11
כמאן אזלא הא דאמר רבי אלעזר אשה בראשון חובה ובשני רשות ודוחה את השבת אי רשות אמאי דוחה את השבת אלא אימא בשני רשות ובראשון חובה ודוחה את השבת כמאן כרבי יהודה

### Part 12
אמר רבי יעקב אמר רבי יוחנן אין עושין חבורה שכולה גרים שמא ידקדקו בו ויביאוהו לידי פסול:

### Part 13
תנו רבנן פסח ומצה ומרור בראשון חובה מכאן ואילך רשות רבי שמעון אומר באנשים חובה ובנשים רשות

### Part 14
אהייא קאי אילימא אפסח פסח כל שבעה מי איכא ואלא אמצה ומרור אימא סיפא רבי שמעון אומר באנשים חובה ובנשים רשות

### Part 15
לית ליה לרבי שמעון הא דאמר רבי אלעזר נשים חייבות באכילת מצה דבר תורה שנאמר לא תאכל עליו חמץ שבעת ימים תאכל עליו מצות כל שישנו בבל תאכל חמץ ישנו בקום אכול מצה והני נשים הואיל וישנן בבל תאכל חמץ ישנן בקום אכול מצה

### Part 16
אלא אימא פסח מצה ומרור בראשון חובה מכאן ואילך רשות רבי שמעון אומר פסח באנשים חובה בנשים רשות:

### Part 17
<big><strong>מתני׳</strong></big> אונן טובל ואוכל את פסחו לערב אבל לא בקדשים השומע על מתו

>Credit : William Davidson Edition
>License : CC-BY-NC