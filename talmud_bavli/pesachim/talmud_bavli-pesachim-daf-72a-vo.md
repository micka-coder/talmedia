
### Part 1
<big><strong>גמ׳</strong></big> במאי עסקינן אילימא בטועה שמעת מינה עקירה בטעות הויא עקירה אלא בעוקר

### Part 2
אימא סיפא ושאר כל הזבחים ששחטן לשום הפסח אם אינן ראויין חייב אם ראויין הן רבי אליעזר מחייב חטאת ורבי יהושע פוטר ואי בעוקר מה לי ראויין מה לי שאינן ראויין

### Part 3
אלא פשיטא בטועה רישא בעוקר וסיפא בטועה אמר רבי אבין אין רישא בעוקר וסיפא בטועה

### Part 4
אשכחיה רב יצחק בר יוסף לרבי אבהו דהוה קאי באוכלוסא דאינשי אמר ליה מתניתין מאי אמר ליה רישא בעוקר וסיפא בטועה תנא מיניה ארבעין זימנין ודמי ליה כמאן דמנחא בכיסיה

### Part 5
תנן אמר רבי אליעזר מה אם פסח שמותר לשמו כששינה את שמו חייב זבחים שהן אסורין לשמן כששינה את שמן אינו דין שיהא חייב ואם איתא הא לא דמי דרישא בעוקר וסיפא בטועה

### Part 6
לרבי אליעזר לא שני ליה לרבי יהושע דשני ליה לישני ליה הכי

### Part 7
הכי קאמר ליה לדידי לא דמי רישא בעוקר וסיפא בטועה לדידך לא אם אמרת בפסח ששינה את שמו לדבר האסור תאמר בזבחים ששינה את שמן לדבר המותר

### Part 8
אמר ליה רבי אליעזר אימורי ציבור יוכיחו שהן מותרין לשמן והשוחט לשמן חייב אמר לו רבי יהושע לא אם אמרת באימורי ציבור שכן יש להן קצבה תאמר בפסח שאין לו קצבה

### Part 9
למימרא דכל היכא דאית ליה קצבה מחייב רבי יהושע והרי תינוקות דיש להן קצבה ותנן מי שהיו לו שני תינוקות אחד למולו אחר השבת ואחד למולו בשבת ושכח ומל את של אחר השבת בשבת חייב

### Part 10
אחד למולו בערב שבת ואחד למול בשבת ושכח ומל את של ערב שבת בשבת רבי אליעזר מחייב חטאת ורבי יהושע פוטר

### Part 11
אמר רבי אמי הכא במאי עסקינן כגון שקדם ומל את של ערב שבת בשבת דאיכא הך דשבת דטריד ביה הכא כגון שקדם ושחטינהו לאימורי ציבור ברישא

### Part 12
אי הכי רבי מאיר אומר אף השוחט לשם אימורי ציבור פטור אף על גב דקדים ושחטינהו לאימורי ציבור ברישא והתניא רבי חייא [מאבל ערב] אמר רבי מאיר לא נחלקו רבי אליעזר ורבי יהושע על שהיו לו שני תינוקות אחד למול ערב שבת ואחד למול בשבת ושכח ומל את של ערב שבת בשבת דחייב

### Part 13
על מה נחלקו על שהיו לו שני תינוקות אחד למול אחר השבת ואחד למול בשבת ושכח ומל את של אחר השבת בשבת דרבי אליעזר מחייב חטאת ורבי יהושע פוטר

### Part 14
ותסברא מה התם דלא עביד מצוה פטר רבי יהושע היכא דקא עביד מצוה מחייב

### Part 15
אמרי דבי רבי ינאי רישא כגון שקדם ומל של שבת בערב שבת

>Credit : William Davidson Edition
>License : CC-BY-NC