
### Part 1
אי לא חיישינן ניעבדיה בשש ומחצה קא סבר מוספין קודמין לבזיכין עביד להו למוספין בשש ובזיכין בשבע ועביד ליה לתמיד בשבע ומחצה

### Part 2
מתקיף לה רבה בר עולא מידי כסידרו בחול כך סידרו בשבת בערב הפסח דברי רבי ישמעאל קתני כך סידרו בשבת סתמא קתני

### Part 3
אלא אמר רבה בר עולא הכי קתני כסידרו בחול דעלמא כך סידרו בשבת דעלמא דברי רבי ישמעאל

### Part 4
רבי עקיבא אומר כסידרו בערב הפסח דעלמא כך סידרו בשבת דעלמא ומתניתין דקתני בין בחול בין בשבת דברי הכל היא

### Part 5
במאי קמיפלגי בגזרת נדבות ונדרים קמיפלגי רבי ישמעאל סבר גזרינן שבת אטו חול ורבי עקיבא סבר לא גזרינן

### Part 6
אי לא גזרינן ניעבדיה בשש ומחצה קסבר מוספין קודמין לבזיכין מוספין בשש ובזיכין בשבע ועביד ליה לתמיד בשבע ומחצה

### Part 7
מיתיבי תמיד כל השנה כולה קרב כהלכתו נשחט בשמונה ומחצה וקרב בתשע ומחצה ובערב הפסח נשחט בשבע ומחצה וקרב בשמונה ומחצה חל להיות בשבת כחל להיות בשני בשבת דברי רבי ישמעאל רבי עקיבא אומר כסידרו בערב הפסח

### Part 8
בשלמא לאביי ניחא אלא לרבא קשיא אמר לך רבא לא תימא כחל בשני בשבת אלא אימא כשני בשבת דעלמא

### Part 9
מיתיבי חל להיות בשבת כסידרו כל השנה כולה דברי רבי ישמעאל רבי עקיבא אומר כסידרו בערב הפסח דעלמא בשלמא לרבא ניחא אלא לאביי קשיא

### Part 10
אמר לך אביי לא תימא כסידרו כל השנה אלא אימא כסידרו כל השנים כולן דברי רבי ישמעאל רבי עקיבא אומר כסידרו ערב הפסח שחל להיות בערב שבת

### Part 11
תנו רבנן מנין שלא יהא דבר קודם לתמיד של שחר תלמוד לומר וערך עליה העולה מאי תלמודא אמר רבא העולה עולה ראשונה

### Part 12
ומנין שאין דבר קרב אחר תמיד של בין הערבים תלמוד לומר והקטיר עליה חלבי השלמים מאי תלמודא אמר אביי עליה שלמים ולא על חבירתה שלמים

### Part 13
מתקיף לה רבא אימא שלמים הוא דלא נקריב הא עולות נקריב אלא אמר רבא השלמים עליה השלם כל הקרבנות כולן

### Part 14
תנו רבנן תמיד קודם לפסח פסח קודם לקטרת קטרת קודמת לנרות

>Credit : William Davidson Edition
>License : CC-BY-NC