
### Part 1
ערוגה שהיא ששה על ששה טפחים זורעין בתוכה חמשה זרעונין ארבע על ארבע רוחות הערוגה ואחת באמצע מהו דתימא הני מילי בזרעין אבל בירקות לא קא משמע לן

### Part 2
למימרא דירקות אלימא מזרעים והתנן כל מיני זרעים אין זורעין בערוגה אחת כל מיני ירקות זורעין בערוגה אחת מהו דתימא הני מרור מין זרעים נינהו קא משמע לן

### Part 3
זרעים סלקא דעתך והא תנן ירקות ותני בר קפרא ירקות ותני דבי שמואל ירקות חזרת איצטריכא ליה סלקא דעתך אמינא הואיל וסופה להקשות ניתיב לה רווחא טפי

### Part 4
לאו אמר רבי יוסי ברבי חנינא קלח של כרוב שהוקשה מרחיבין לו בית רובע אלמא כיון דסופו להקשות יהבינן ליה רווחא טפי הכא נמי ניתיב לה רווחא טפי קא משמע לן:

### Part 5
יוצאין בהן בין לחין בין יבשין כו׳: אמר רב חסדא לא שנו אלא בקלח אבל בעלין לחין אין יבשין לא

### Part 6
והא מדקתני סיפא בקלח שלהן מכלל דרישא עלין פרושי קא מפרש כי קתני בין לחין בין יבשין אקלח

### Part 7
מיתיבי יוצאין בהן ובקלח שלהן בין לחין בין יבשין דברי רבי מאיר וחכמים אומרים לחין יוצאין בהן יבשין אין יוצאין בהן ושוין שיוצאין בהן כמושין אבל לא כבושין ולא שלוקין ולא מבושלין

### Part 8
כללו של דבר כל שיש בו טעם מרור יוצאין בו וכל שאין בו טעם מרור אין יוצאין בו תרגומא אקלח תנו רבנן אין יוצאין בהן כמושין משום רבי אליעזר ברבי צדוק אמרו יוצאין בהן כמושין

### Part 9
בעי רמי בר חמא מהו שיצא אדם ידי חובתו במרור של מעשר שני בירושלים אליבא דרבי עקיבא לא תיבעי לך השתא במצה דאורייתא נפיק במרור דרבנן מיבעיא

### Part 10
כי תיבעי לך אליבא דרבי יוסי הגלילי מאי במצה דאורייתא הוא דלא נפיק אבל מרור דרבנן נפיק

### Part 11
או דילמא כל דתקינו רבנן כעין דאורייתא תקון אמר רבא מסתברא מצה ומרור:

### Part 12
<big><strong>מתני׳</strong></big> אין שורין את המורסן לתרנגולים אבל חולטין האשה לא תשרה את המורסן שתוליך בידה למרחץ אבל שפה היא בבשרה יבש לא ילעוס אדם חיטין ויניח על מכתו מפני שהן מחמיצות:

### Part 13
<big><strong>גמ׳</strong></big> תנו רבנן אלו דברים שאין באין לידי חימוץ האפוי והמבושל וחלוט שחלטו ברותחין מבושל אדמבשל ליה מחמע אמר רב פפא האפוי שבישלו קאמר

### Part 14
תניא רבי יוסי ברבי יהודה אומר קמח שנפל לתוכו דלף אפילו כל היום כולו אינו בא לידי חימוץ אמר רב פפא והוא דעביד טיף להדי טיף

### Part 15
אמרי דבי רבי שילא ותיקא שרי והתניא ותיקא אסור לא קשיא הא דעבדיה במישחא ומילחא הא דעבדיה במיא ומילחא

### Part 16
אמר מר זוטרא לא לימחי איניש קדרא בקמחא דאבישנא דילמא לא בשיל שפיר ואתי לידי חימוץ אמר רב יוסף לא ליחלוט איניש

>Credit : William Davidson Edition
>License : CC-BY-NC