
### Part 1
ואין שוחטין וזורקין על טמא שרץ ועולא אמר אף שוחטין וזורקין על טמא שרץ

### Part 2
לרב מאי שנא טבול יום דחזי לאורתא טמא שרץ נמי חזי לאורתא מחוסר טבילה

### Part 3
טבול יום נמי מחוסר הערב שמש שמשא ממילא ערבא

### Part 4
מחוסר כפורים נמי הא מחוסר כפרה שקינו בידו

### Part 5
טמא שרץ נמי הרי מקוה לפניו דילמא פשע אי הכי מחוסר כפורים נמי דילמא פשע כגון דמסרינהו לבית דין

### Part 6
וכדרב שמעיה דאמר חזקה אין בית דין של כהנים עומדין משם עד שיכלו מעות שבשופרות

### Part 7
ולרב מדאורייתא מיחזא חזי ורבנן הוא דגזרו ביה אלמה אמר רב מטמאין אחד מהן בשרץ

### Part 8
אלא לרב מדאורייתא נמי לא חזי דכתיב איש איש כי יהיה טמא לנפש מי לא עסקינן שחל שביעי שלו להיות בערב הפסח דהיינו טומאת שרץ ואמר רחמנא נידחי

### Part 9
וכי תימא ממאי דהכי

### Part 10
סבר לה כרבי יצחק דאמר טמאי מת מצוה היו שחל שביעי שלהן להיות בערב הפסח שנאמר ולא יכלו לעשת הפסח ביום ההוא ביום ההוא הוא דאינן יכולין לעשות אבל למחר יכולין לעשות ואמר רחמנא נדחו

### Part 11
תנן זב שראה שתי ראיות שוחטין עליו בשביעי מאי לאו דלא טביל ושמע מינה שוחטין וזורקין על טמא שרץ

### Part 12
לא דטביל אי טביל מאי קא משמע לן הא קא משמע לן דאף על גב דמחוסר הערב השמש קא משמע לן דשמשא ממילא ערבא

### Part 13
הכי נמי מסתברא מדקתני סיפא ראה שלש ראיות שוחטין עליו בשמיני אי אמרת בשלמא זב שראה שתי ראיות שוחטין עליו בשביעי דטביל איצטריך

### Part 14
סלקא דעתך אמינא ראה שתי ראיות בשביעי הוא דלא מחוסר מעשה אבל ראה שלש בשמיני דמחוסר מעשה מחוסר כפרה לא קא משמע לן דאף על גב דמחוסר כפרה שוחטין וזורקין עילויה

### Part 15
אלא אי אמרת ראה שתי ראיות בשביעי דלא טביל ראה שלש בשמיני למה לי

### Part 16
השתא יש לומר ראה שתי ראיות בשביעי דלא טביל דטמא מעליא הוא שחטינן וזרקינן עילויה ראה שלש בשמיני דטביל ליה בשביעי דקלישא טומאה לא כל שכן דשחטינן וזרקינן עילויה

### Part 17
אלא לאו שמע מינה ראה שתי ראיות בשביעי דשחטינן עילויה דטביל

### Part 18
לא לעולם אימא לך דלא טביל ואיצטריך סלקא דעתך אמינא בשביעי הוא דבידו לתקן

### Part 19
אבל בשמיני דאין בידו להקריב קרבן אימא פשעי ביה כהנים קא משמע לן כדרב שמעיה:

### Part 20
והזבה שוחטין וכו׳: תני תנא קמיה דרב אדא בר אהבה והזבה שוחטין עליה בשביעי שלה אמר ליה זבה בשביעי שלה מי חזיא אפילו למאן דאמר שוחטין וזורקין על טמא שרץ הני מילי טמא שרץ דחזי לאורתא הא עד למחר דמתיא כפרה לא חזיא אימא בשמיני

### Part 21
פשיטא מהו דתימא כיון דמחסרא כפרה לא קא משמע לן כדרב שמעיה

### Part 22
רבינא אמר נדה תנא קמיה והנדה שוחטין עליה בשביעי

### Part 23
אמר ליה נדה בשביעי מי חזיא אפילו למאן דאמר שוחטין וזורקין על טמא שרץ דחזי לאורתא נדה לאורתא דשביעי הוא דטבלה עד שמיני דעבדה הערב שמש לא חזיא אלא אימא בשמיני

### Part 24
פשיטא השתא ומה זבה דמיחסרא כפרה שוחטין וזורקין עליה בשמיני נדה דלא מיחסרא כפרה צריכה למימר דשחטינן וזרקינן עלה

### Part 25
נדה איצטריכא ליה הא קא משמע לן בשמיני אין בשביעי לא כדתניא כל חייבי טבילות טבילתן ביום נדה ויולדת טבילתן בלילה

### Part 26
דתניא יכול תהא טובלת מבעוד יום תלמוד לומר שבעת ימים תהיה בנדתה תהא בנדתה כל שבעה ויולדת איתקש לנדה:

### Part 27
<big><strong>מתני׳</strong></big> האונן

>Credit : William Davidson Edition
>License : CC-BY-NC