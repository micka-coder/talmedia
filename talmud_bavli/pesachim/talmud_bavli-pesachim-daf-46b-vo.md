
### Part 1
לא זה הוא חמץ שמוזהרין עליו בבל יראה ובבל ימצא אלא מפרישתה ומניחתה עד הערב ואם החמיצה החמיצה:

### Part 2
<big><strong>גמ׳</strong></big> לימא בטובת הנאה קמיפלגי דרבי אליעזר סבר טובת הנאה ממון ורבי יהושע סבר טובת הנאה אינה ממון

### Part 3
לא דכולי עלמא סברי טובת הנאה אינה ממון והכא בהואיל קמיפלגי דרבי אליעזר סבר אמרינן הואיל ואי בעי איתשיל עלה ממוניה הוא ורבי יהושע סבר לא אמרינן הואיל

### Part 4
איתמר האופה מיום טוב לחול רב חסדא אמר לוקה רבה אמר אינו לוקה

### Part 5
רב חסדא אמר לוקה לא אמרינן הואיל ומיקלעי ליה אורחים חזי ליה רבה אמר אינו לוקה אמרינן הואיל

### Part 6
אמר ליה רבה לרב חסדא לדידך דאמרת לא אמרינן הואיל היאך אופין מיום טוב לשבת אמר ליה משום עירובי תבשילין

### Part 7
ומשום עירובי תבשילין שרינן איסורא דאורייתא אמר ליה מדאורייתא צורכי שבת נעשין ביום טוב ורבנן הוא דגזרו ביה גזירה שמא יאמרו אופין מיום טוב אף לחול וכיון דאצרכוה רבנן עירובי תבשילין אית ליה היכירא

### Part 8
איתיביה בהמה המסוכנת לא ישחוט אלא כדי שיכול לאכול הימנה כזית צלי מבעוד יום יכול לאכול אף על גב דלא בעי למיכל בשלמא לדידי דאמרי הואיל הואיל ואי בעי למיכל מצי אכיל משום הכי ישחוט אלא לדידך דאמרת לא אמרינן הואיל אמאי ישחוט

### Part 9
אמר ליה משום הפסד ממונו ומשום הפסד ממונו שרינן איסורא דאורייתא

### Part 10
אמר ליה אין משום הפסד ממונו גמר בלבו לאכול כזית ואי אפשר לכזית בשר בלא שחיטה

### Part 11
איתיביה לחם הפנים

>Credit : William Davidson Edition
>License : CC-BY-NC