
### Part 1
ואמר רב אישתבש כהני מידי הוא טעמא אלא לרב רב משקי בית מטבחיא תני אבל משקי בי מדבחיא מטמא

### Part 2
גופא רב אמר אישתבש כהני ושמואל אמר לא אישתבש כהני

### Part 3
רב אמר אישתבש כהני רביעי בקדש בעא מינייהו ואמרו ליה טהור

### Part 4
ושמואל אמר לא אישתבש כהני חמישי בקדש בעא מינייהו ואמרו ליה טהור

### Part 5
בשלמא לרב היינו דכתיב ארבעה לחם ונזיד ויין ושמן אלא לשמואל חמשה מנא ליה

### Part 6
מי כתיב ונגע כנפו ונגע בכנפו כתיב במה שנגע בכנפו

### Part 7
תא שמע ויאמר חגי אם יגע טמא נפש בכל אלה היטמא ויענו הכהנים ויאמרו יטמא בשלמא לשמואל מדהכא לא אישתבש התם נמי לא אישתבש אלא לרב מאי שנא הכא דאישתבש ומאי שנא התם דלא אישתבש

### Part 8
אמר רב נחמן אמר רבה בר אבוה בקיאין הן בטומאת מת ואין בקיאין הן בטומאת שרץ

### Part 9
רבינא אמר התם רביעי הכא שלישי

### Part 10
תא שמע ויען חגי ויאמר כן העם הזה וכן הגוי הזה לפני נאם ה׳ וגו׳ בשלמא לרב היינו דכתיב טמא אלא לשמואל אמאי טמא

### Part 11
איתמוהי קא מתמה והא וכן כל מעשה ידיהם כתיב אמר מר זוטרא ואיתימא רב אשי מתוך שקלקלו את מעשיהם מעלה עליהם הכתוב כאילו הקריבו בטומאה

### Part 12
גופא רב תני משקי בית מטבחיא ולוי תנא משקי בי מדבחיא

### Part 13
ללוי הניחא אי סבירא ליה כשמואל דאמר דכן מלטמא טומאת אחרים אבל טומאת עצמן יש להן משכחת לה דנגעי כולהו בראשון

### Part 14
אלא אי סבר ליה כרב דאמר דכן ממש היכי משכחת לה על כרחך כשמואל סבירא ליה

### Part 15
ולשמואל הניחא אי סבר לה כרב דתני משקי בית מטבחיא אבל משקי בי מדבחיא אחריני נמי מיטמאו רביעי הוא דלא עביד חמישי הא שלישי עביד רביעי

### Part 16
אלא אי סבר ליה כלוי דתני משקי בי מדבחיא מאי איריא רביעי דלא עביד חמישי אפילו שני ושלישי נמי לא עבדי על כרחיך כרב סבירא ליה

### Part 17
תניא כוותיה דרב תניא כוותיה דלוי תניא כוותיה דלוי הדם והיין והשמן והמים משקי בי מדבחיא שנטמאו בפנים והוציאן לחוץ טהורין נטמאו בחוץ והכניסן בפנים טמאין

### Part 18
איני והאמר רבי יהושע בן לוי משקי בי מדבחיא לא אמרו דכן אלא במקומן מאי לאו למעוטי נטמאו בפנים והוציאן לחוץ לא למעוטי נטמאו בחוץ והכניסן בפנים

### Part 19
והא במקומן קאמר הכי קאמר לא אמרו דכן אלא שנטמאו במקומן

### Part 20
תניא כוותיה דרב הדם והמים משקי בית מטבחיא שנטמאו בין בכלים בין בקרקע טהורין

>Credit : William Davidson Edition
>License : CC-BY-NC