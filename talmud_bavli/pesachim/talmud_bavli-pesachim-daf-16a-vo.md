
### Part 1
ספק משקין ליטמא טמא לטמא אחרים טהור דברי רבי מאיר וכן היה רבי אלעזר אומר כדבריו רבי יהודה אומר לכל טמא

### Part 2
רבי יוסי ורבי שמעון אומרים לאוכלין טמאין לכלים טהורין

### Part 3
וסבר רבי אלעזר משקין אית להו טומאה בעולם והתניא רבי אלעזר אומר אין טומאה למשקין כל עיקר תדע שהרי העיד (יוסף) בן יועזר איש צרידה על איל קמצא דכן ועל משקין בית מטבחיא דכן

### Part 4
הניחא לשמואל דאמר דכן מלטמא טומאת אחרים אבל טומאת עצמן יש להן שפיר אלא לרב דאמר דכן ממש מאי איכא למימר

### Part 5
אמר רב נחמן בר יצחק אחדא

### Part 6
והא כדבריו קאמר דנפישי ועוד והא וכן קתני קשיא

### Part 7
גופא רב אמר דכן ממש ושמואל אמר דכן מלטמא טומאת אחרים אבל טומאת עצמן יש להן רב אמר דכן ממש קסבר טומאת משקין דרבנן וכי גזרו רבנן במשקין דעלמא ובמשקין בית מטבחיא לא גזור

### Part 8
ושמואל אמר דכן מלטמא טומאת אחרים אבל טומאת עצמן יש להן קסבר טומאת משקין עצמן דאורייתא לטמא אחרים דרבנן וכי גזור רבנן במשקין דעלמא במשקין בית מטבחיא לא גזור וכי לא גזור רבנן לטמויי אחרים אבל טומאת עצמן יש להן

### Part 9
אמר ליה רב הונא בר חיננא לבריה כי עיילת לקמיה דרב פפא רמי ליה מי אמר שמואל דכן מלטמא טומאת אחרים אבל טומאת עצמן יש להן קרי כאן והבשר אשר יגע בכל טמא לא יאכל

### Part 10
אמר רב שישא בריה דרב אידי מידי דהוה ארביעי בקדש מתקיף לה רב אשי רביעי בקדש לא איקרי טמא האי איקרי טמא קשיא

### Part 11
תא שמע וכל משקה אשר ישתה בכל כלי יטמא מאי יטמא הכשיר

### Part 12
הכשיר מרישא דקרא שמעת ליה מכל האכל אשר יאכל וגו׳ חד בתלושין וחד במחוברין

### Part 13
וצריכי דאי אשמעינן בתלושין משום דאחשבינהו אבל מחוברין אימא לא

### Part 14
ואי תנא מחוברין משום דקיימי בדוכתייהו חשיבי אבל תלושין אימא לא צריכי

### Part 15
תא שמע אך מעין ובור מקוה מים יהיה טהור מאי יהיה טהור מטומאתו

### Part 16
ותלושין מי מכשירין והאמר רבי יוסי ברבי חנינא משקין בית מטבחיא לא דיין שהן דכן אלא שאין מכשירין

### Part 17
תירגמא על דם דאמר רבי חייא בר אבא אמר רבי יוחנן מנין לדם קדשים שאינו מכשיר שנאמר על הארץ תשפכנו כמים דם שנשפך כמים מכשיר

>Credit : William Davidson Edition
>License : CC-BY-NC