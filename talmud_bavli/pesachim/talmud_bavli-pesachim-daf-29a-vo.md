
### Part 1
דישראל נמי מישרא קא שרי ואי רבי יוסי הגלילי אפילו תוך זמנו נמי מישרא קא שרי בהנאה

### Part 2
אמר רב אחא בר יעקב לעולם רבי יהודה היא ויליף שאור דאכילה משאור דראייה מה שאור דראייה שלך אי אתה רואה אבל אתה רואה של אחרים ושל גבוה אף שאור דאכילה שלך אי אתה אוכל אבל אתה אוכל של אחרים ושל גבוה

### Part 3
ובדין הוא דאיבעי ליה למיתנא דאפילו באכילה נמי שרי ואיידי דתנא דישראל אסור בהנאה תנא נמי דגוי מותר בהנאה ובדין הוא דאיבעי ליה למיתנא דאפילו בתוך זמנו מותר בהנאה ואיידי דתנא דישראל לאחר זמנו תנא נמי דגוי לאחר זמנו

### Part 4
רבא אמר לעולם רבי שמעון היא ורבי שמעון קנסא קניס הואיל ועבר עליה בבל יראה ובל ימצא

### Part 5
בשלמא לרבא היינו דקתני של ישראל אסור משום שנאמר לא יראה אלא לרב אחא בר יעקב משום לא יאכל חמץ מיבעי ליה

### Part 6
מי סברת אסיפא קאי ארישא קאי והכי קאמר חמץ של גוי שעבר עליו הפסח מותר בהנאה משום שנאמר לא יראה לך שלך אי אתה רואה אבל אתה רואה של אחרים ושל גבוה ויליף שאור דאכילה משאור דראייה

### Part 7
ואזדו לטעמייהו דאיתמר האוכל שאור של גוי שעבר עליו הפסח לדברי רבי יהודה רבא אמר לוקה ורב אחא בר יעקב אמר אינו לוקה

### Part 8
רבא אמר לוקה לא יליף רבי יהודה שאור דאכילה משאור דראייה ורב אחא בר יעקב אמר אינו לוקה יליף שאור דאכילה משאור דראייה

### Part 9
והדר ביה רב אחא בר יעקב מההיא דתניא האוכל חמץ של הקדש במועד מעל ויש אומרים לא מעל

### Part 10
מאן יש אומרים אמר רבי יוחנן רבי נחוניא בן הקנה היא דתניא רבי נחוניא בן הקנה היה עושה את יום הכפורים כשבת לתשלומין

### Part 11
מה שבת מתחייב בנפשו ופטור מן התשלומין אף יום הכפורים מתחייב בנפשו ופטור מתשלומין

### Part 12
רב יוסף אמר בפודין את הקדשים להאכילן לכלבים קמיפלגי

### Part 13
מאן דאמר מעל קסבר פודין את הקדשים להאכילן לכלבים ומאן דאמר לא מעל קסבר אין פודין

### Part 14
רב אחא בר רבא תנא לה

>Credit : William Davidson Edition
>License : CC-BY-NC