
### Part 1
שלא ברצון חכמים (הן עושין) דברי רבי מאיר רבי יהודה אומר ברצון חכמים היו עושין ולא קא גזר רבי יהודה דילמא אתי למיכל מיניה אמר רבא שאני חדש מתוך שלא התרת לו אלא על ידי קטוף הוא זכור

### Part 2
אמר ליה אביי תינח בשעת קטיפה טחינה והרקדה מאי איכא למימר הא לא קשיא טחינה ברחיא דיד הרקדה על גבי נפה

### Part 3
אלא הא דתנן קוצרין בית השלחים ושבעמקים אבל לא גודשין ואוקימנא כרבי יהודה מאי איכא למימר

### Part 4
אלא אמר אביי חדש בדיל מיניה חמץ לא בדיל מיניה

### Part 5
אמר רבא דרבי יהודה אדרבי יהודה קשיא דרבנן אדרבנן לא קשיא

### Part 6
דרבי יהודה אדרבי יהודה לא קשיא כדשנינן דרבנן אדרבנן נמי לא קשיא הוא עצמו מחזר עליו לשורפו מיכל קאכיל מיניה

### Part 7
רב אשי אמר דרבי יהודה אדרבי יהודה לא קשיא קמח וקלי תנן

### Part 8
הא דרב אשי בדותא היא התינח מקלי ואילך מעיקרא עד קלי מאי איכא למימר

### Part 9
וכי תימא על ידי קיטוף כדרבא אלא קוצרין בית השלחין ושבעמקים ואוקימנא כרבי יהודה מאי איכא למימר אלא דרב אשי בדותא היא

### Part 10
וכל היכא דלא בדיל מיניה מי גזר רבי יהודה

### Part 11
והתנן לא יקוב אדם שפופרת של ביצה וימלאנה שמן ויתננה בצד הנר בשביל שתהא מנטפת ואפילו היא של חרס

### Part 12
ורבי יהודה מתיר התם משום חומרא דשבת מבדל בדילי

### Part 13
ורמי דשבת אשבת דתניא חבל דלי שנפסק לא יהא קושרו אלא עונבו רבי יהודה אומר כורך עליו פונדא או פסקיא ובלבד שלא יענבנו

### Part 14
קשיא דרבי יהודה אדרבי יהודה קשיא דרבנן אדרבנן

### Part 15
דרבנן אדרבנן לא קשיא שמן בשמן מיחלף עניבה בקשירה לא מיחלף

### Part 16
דרבי יהודה אדרבי יהודה לא קשיא טעמא דרבי יהודה לאו משום דגזר עניבה אטו קשירה אלא משום דקסבר עניבה גופה קשירה היא

### Part 17
ורמי רבנן אדרבנן דתנן קושרין דלי בפסקיא אבל לא בחבל ורבי יהודה מתיר חבל דמאי אילימא חבל דעלמא ורבי יהודה מתיר קשר של קיימא הוא דודאי אתי לבטולי

### Part 18
אלא פשיטא דגרדי

### Part 19
וגזרו רבנן חבל דגרדי אטו חבל דעלמא אין חבל בחבל מיחלף עניבה בקשירה לא מיחלפא

### Part 20
וכל היכא דבדיל מיניה לא גזר רבי יהודה והתניא בכור שאחזו דם אפילו הוא מת אין מקיזין לו דם דברי רבי יהודה

### Part 21
וחכמים אומרים יקיז ובלבד שלא יטיל בו מום התם מתוך שאדם בהול

>Credit : William Davidson Edition
>License : CC-BY-NC