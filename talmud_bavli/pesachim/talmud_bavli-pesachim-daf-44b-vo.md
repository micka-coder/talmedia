
### Part 1
ליתן טעם כעיקר שאם שרה ענבים במים ויש בהן טעם יין חייב

### Part 2
מכאן אתה דן לכל התורה כולה ומה נזיר שאין איסורו איסור עולם ואין איסורו איסור הנאה ויש היתר לאיסורו עשה בו טעם כעיקר כלאים שאיסורו איסור עולם ואיסורו איסור הנאה ואין היתר לאיסורו אינו דין שיעשה טעם כעיקר

### Part 3
והוא הדין לערלה בשתים

### Part 4
הא מני רבנן היא ורבי יוחנן דאמר כרבי עקיבא

### Part 5
הי רבי עקיבא אילימא רבי עקיבא דמתניתין דתנן רבי עקיבא אומר נזיר ששרה פתו ביין ויש בו לצרף כדי כזית חייב וממאי דמפת ומיין דילמא מיין לחודיה

### Part 6
וכי תימא מיין לחודיה מאי למימרא הא קא משמע לן דאף על גב דתערובת

### Part 7
אלא רבי עקיבא דברייתא דתניא רבי עקיבא אומר נזיר ששרה פתו ביין ואכל כזית מפת ומיין חייב

### Part 8
ורבי עקיבא טעם כעיקר מנא ליה יליף מבשר בחלב לאו טעמא בעלמא הוא ואסור הכא נמי לא שנא

### Part 9
ורבנן מבשר בחלב לא גמרינן דחידוש הוא

### Part 10
ומאי חידוש אילימא דהאי לחודיה והאי לחודיה שרי ובהדי הדדי אסור כלאים נמי האי לחודיה והאי לחודיה שרי ובהדדי אסור

### Part 11
אלא דאי תרו ליה כולי יומא בחלבא שרי בשיל ליה בשולי אסור

### Part 12
ורבי עקיבא נמי בשר בחלב ודאי חידוש הוא

### Part 13
אלא יליף מגיעולי גוים גיעולי גוים לאו טעמא בעלמא הוא ואסור הכא נמי לא שנא

### Part 14
ורבנן גיעולי גוים נמי חידוש הוא דהא כל נותן טעם לפגם מותר דגמרינן מנבילה והכא אסור

### Part 15
ורבי עקיבא כדרב חייא בריה דרב הונא דאמר לא אסרה תורה אלא בקדירה בת יומא הלכך לאו נותן טעם לפגם הוא

### Part 16
ורבנן קדירה בת יומא נמי לא אפשר דלא פגמה פורתא

### Part 17
אמר ליה רב אחא בריה דרב אויא לרב אשי מדרבנן נשמע לרבי עקיבא מי לא אמרי רבנן משרת ליתן טעם כעיקר מכאן אתה דן לכל איסורין שבתורה לרבי עקיבא נמי משרת להיתר מצטרף לאיסור מכאן אתה דן לכל איסורין שבתורה כולה

### Part 18
אמר ליה

>Credit : William Davidson Edition
>License : CC-BY-NC