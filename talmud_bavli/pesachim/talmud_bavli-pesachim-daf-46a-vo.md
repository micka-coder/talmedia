
### Part 1
לענין צירוף טומאה בפסח ובשאר ימות השנה איכא פלוגתא

### Part 2
היכי דמי כגון דאיכא פחות מכביצה אוכלין ונגעו בהאי בצק בפסח דאיסורו חשוב מצטרף בשאר ימות השנה דבקפידא תליא מילתא אם מקפיד עליו מצטרף אם רוצה בקיומו הרי הוא כעריבה

### Part 3
מתקיף לה רבא מי קתני מצטרף והא חוצץ קתני אלא אמר רבא וכן להעלות טהרה לעריבה

### Part 4
היכי דמי כגון דאיטמי הך עריבה ובעי לאטבולי בפסח דאיסורו חשוב חוצץ ולא סלקא לה טבילה בשאר ימות השנה בקפידא תליא מילתא אי מקפיד עליו חוצץ ואם רוצה בקיומו הרי הוא כעריבה

### Part 5
מתקיף לה רב פפא מי קתני וכן לענין טהרה הא לענין טומאה קתני אלא אמר רב פפא וכן לענין להוריד טומאה לעריבה

### Part 6
היכי דמי כגון דנגע שרץ בהאי בצק בפסח דאיסורו חשוב חוצץ ולא נחתה לה טומאה בשאר ימות השנה דבקפידא תליא אם מקפיד עליו חוצץ אם רוצה בקיומו הרי הוא כעריבה:

### Part 7
<big><strong>מתני׳</strong></big> בצק החרש אם יש כיוצא בו שהחמיץ הרי זה אסור:

### Part 8
<big><strong>גמ׳</strong></big> אם אין שם כיוצא בו מהו אמר רבי אבהו אמר רבי שמעון בן לקיש כדי שילך אדם ממגדל נוניא לטבריא מיל

### Part 9
ונימא מיל הא קא משמע לן דשיעורא דמיל כממגדל נוניא ועד טבריא

### Part 10
אמר רבי אבהו אמר רבי שמעון בן לקיש לגבל ולתפלה ולנטילת ידים ארבעה מילין

### Part 11
אמר רב נחמן בר יצחק אייבו אמרה וארבעה אמר בה וחדא מינייהו עבוד דתנן וכולן שעיבדן או שהילך בהן כדי עבודה טהורין חוץ מעור האדם וכמה כדי עבודה אמר רבי (אינייא) אמר רבי ינאי כדי הילוך ארבעה מילין

### Part 12
אמר רבי יוסי ברבי חנינא לא שנו אלא לפניו אבל לאחריו אפילו מיל אינו חוזר אמר רב אחא ומינה מיל הוא דאינו חוזר הא פחות ממיל חוזר:

### Part 13
<big><strong>מתני׳</strong></big> כיצד מפרישין חלה בטומאה ביום טוב

### Part 14
רבי אליעזר אומר לא תקרא לה שם עד שתאפה בן בתירא אומר תטיל בצונן אמר רבי יהושע

>Credit : William Davidson Edition
>License : CC-BY-NC