
### Part 1
משום דאיכא חזה ושוק דכהנים הוא דאכלי ליה

### Part 2
וניתי כל חד וחד כהן בהדיה

### Part 3
האי כהן היכי דמי אי דעביד פסח דילמא האי פסח הוא ונמצא פסח נאכל שלא למנויו ואי דלא עביד פסח דילמא שלמים הוא ולא עביד פסח

### Part 4
וניתי כל חמשה חד כהן דלא עבד פסח ונימני עילויה הני חמשה פסחים דממה נפשך איכא חד דלא עביד פסח וקא נפקי ביה

### Part 5
אלא משום דקא ממעיט באכילת שלמים דאילו פסח ליום ולילה ואילו שלמים לשני ימים ולילה אחד

### Part 6
וניתי מותר הפסח

### Part 7
ונימא אי דידי בעל מום האי דאייתי השתא ניהוי פסח אי דידי תם הוא ניהוי האי דאייתי השתא שלמים דמותר הפסח נאכל ליום ולילה אחד

### Part 8
וכי מפרישין תחלה למותרות ונטרחו ונייתי מותר הפסח

### Part 9
אלא משום סמיכה דאילו פסח לא בעי סמיכה ואילו מותר בעי סמיכה

### Part 10
הא תינח קרבן אנשים קרבן נשים מאי איכא למימר

### Part 11
אלא משום מתנות דאילו פסח מתנה אחת ואילו שלמים שתים שהן ארבע

### Part 12
מאי נפקא מינה והא תנן כל הניתנין על מזבח החיצון שנתנן במתן אחת כפר

### Part 13
אלא משום דאילו פסח בשפיכה ואילו שלמים בזריקה

### Part 14
מאי נפקא מינה והא תניא כל הניתנין בזריקה שנתנן בשפיכה יצא אימר דקא אמרינן דאי עבד לכתחלה נמי:

### Part 15
<big><strong>מתני׳</strong></big> האומר לבניו הריני שוחט את הפסח על מי שיעלה מכם ראשון לירושלים כיון שהכניס הראשון ראשו ורובו זכה בחלקו ומזכה את אחיו עמו:

### Part 16
<big><strong>גמ׳</strong></big> שמע מינה יש ברירה

### Part 17
אמר רבי יוחנן כדי לזרזן במצות קאמר

### Part 18
דיקא נמי דקתני ומזכה אחיו עמו אי אמרת בשלמא דאמנינהו מעיקרא שפיר אלא אי אמרת דלא אמנינהו מעיקרא לבתר דשחיט מי קא מתמנו והא תנן נמנין ומושכין ידיהן ממנו עד שישחט שמע מינה

### Part 19
תניא נמי הכי מעשה וקדמו בנות לבנים ונמצא בנות זריזות ובנים שפלים:

### Part 20
<big><strong>מתני׳</strong></big> לעולם נמנין עליו עד שיהיה בו כזית לכל אחד ואחד נמנין ומושכין את ידיהן ממנו עד שישחט רבי שמעון אומר עד שיזרק את הדם:

### Part 21
<big><strong>גמ׳</strong></big> מאי קא משמע לן הא קא משמע לן דאף על גב דאימני עליו חבורה זו חוזרת ונמנין עליו חבורה אחרת:

### Part 22
נמנין ומושכין את ידיהן עד שישחט וכו׳: אמר אביי מחלוקת לימשך

### Part 23
דרבנן סברי מהיות משה מחיותיה דשה ורבי שמעון סבר מהוייתיה דשה אבל לימנות דברי הכל עד שישחט דאמר קרא במכסת נפשת והדר תכסו

### Part 24
תניא נמי הכי נמנין ומושכין את ידיהן ממנו עד שישחט רבי שמעון אומר נמנין עד שישחט ומושכין עד שיזרק הדם:

>Credit : William Davidson Edition
>License : CC-BY-NC