
### Part 1
אלא לא קשיא כאן ביחיד כאן בציבור

### Part 2
נימא מתניתין דלא כרבי יוסי דתניא רבי אליעזר אומר הציץ מרצה על אכילות רבי יוסי אומר אין הציץ מרצה על אכילות

### Part 3
קא סלקא דעתך מדקאמר רבי יוסי אין הציץ מרצה על אכילות כרבי יהושע סבירא ליה דאמר בעינן תרתי נימא השתא מתניתין דלא כרבי יוסי

### Part 4
לא רבי יוסי כרבי אליעזר סבירא ליה דאמר דם אף על פי שאין בשר

### Part 5
אי הכי למאי הלכתא אין הציץ מרצה על אכילות וליטעמיך רבי אליעזר דאמר הציץ מרצה כיון דאמר דם אף על פי שאין בשר הציץ מרצה על אכילות למאי הלכתא

### Part 6
אלא למיקבעיה בפיגול ולאפוקי מידי מעילה קמיפלגי רבי אליעזר סבר מרצה ציץ עילויה ומשוי ליה כטהור וקבע ליה בפיגול ומפיק ליה מידי מעילה

### Part 7
ורבי יוסי סבר לא מרצה ציץ עילויה ולא משוי ליה כטהור ולא קבע ליה בפיגול ולא מפיק ליה מידי מעילה

### Part 8
מתקיף לה רב מרי נהי נמי דרבי יוסי סבר כרבי אליעזר בשלמא זבחים איכא דם עומר נמי איכא קומץ לחם הפנים נמי איכא בזיכין

### Part 9
אלא שתי הלחם מאי איכא למימר

### Part 10
וכי תימא לקרב עמהן היינו שלמי ציבור אם כן הוו להו ארבעה ואנן חמשה תנן

### Part 11
אלא קסבר רבי יוסי טומאה הותרה בציבור

### Part 12
והא תניא אחד זה ואחד זה מזין עליו כל שבעה מכל חטאות שהיו שם דברי רבי מאיר רבי יוסי אומר אין מזין עליו אלא שלישי ושביעי בלבד

### Part 13
ואי סלקא דעתך קסבר רבי יוסי טומאה הותרה בציבור למה לי הזאה כלל אלא מחוורתא מתניתין דלא כרבי יוסי

### Part 14
אמר ליה רב פפא לאביי ורבי יוסי שטרא מזכי לבי תרי הוא דתניא אמר רבי יוסי רואה אני את דברי רבי אליעזר בזבחים ודברי רבי יהושע בזבחים ודברי רבי אליעזר במנחות ודברי רבי יהושע במנחות

### Part 15
דברי רבי אליעזר בזבחים שהיה אומר דם אף על פי שאין בשר דברי רבי יהושע בזבחים שהיה אומר אם אין דם אין בשר אם אין בשר אין דם דברי רבי אליעזר במנחות שהיה אומר קומץ אף על פי שאין שם שירים ודברי רבי יהושע במנחות שהיה אומר אם אין שם שירים אין קומץ אם אין קומץ אין שירים

### Part 16
אמר ליה מסתברא קאמר כי קאי בזבחים אמר מסתברא כי היכי דפליגי בזבחים פליגי נמי במנחות קאי במנחות אמר מסתברא כי היכי דפליגי במנחות פליגי נמי בזבחים

### Part 17
אמר ליה התינח כי קאי בזבחים אמר מסתברא כי היכי דפליגי בזבחים פליגי נמי במנחות דעיקר קראי כי כתיבי בזבחים כתיבי אלא כי קאי במנחות ואמר מסתברא כי היכי דפליגי במנחות פליגי נמי בזבחים והא עיקר קראי בזבחים הוא דכתיבי

### Part 18
אלא לא קשיא רואה אני את דברי רבי אליעזר בנטמא ודברי רבי יהושע באבוד ושרוף

### Part 19
בנטמא מאי טעמא משום דמרצי ציץ הא שמעת ליה לרבי יוסי דאמר אין הציץ מרצה על אכילות

### Part 20
אלא לא קשיא רואה אני את דברי רבי אליעזר בציבור רואה אני את דברי רבי יהושע ביחיד

### Part 21
בציבור מאי טעמא משום דטומאה הותרה בציבור חדא דשמעת ליה לרבי יוסי דאמר טומאה דחויה היא בציבור ועוד אי בציבור רבי אליעזר מכשיר ולא רבי יהושע

>Credit : William Davidson Edition
>License : CC-BY-NC