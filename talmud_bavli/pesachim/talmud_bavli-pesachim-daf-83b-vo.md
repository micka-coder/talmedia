
### Part 1
שמצאן צבורין צבורין ומהן חלוצין עצמות קדשים דאין בהן משום שבירת העצם לכולהו הוה חליץ להו ואכיל להו ולא בעי שריפה

### Part 2
עצמות הפסח דיש בהן משום שבירת העצם דילמא הני דחלצינהו ולהנך לא חלצינהו ובעי שריפה

### Part 3
אמר רב יהודה אמר רב כל הגידין בשר חוץ מגידי צואר

### Part 4
תנן העצמות והגידים והנותר ישרפו בששה עשר הני גידין היכי דמי אילימא גידי בשר ניכלינהו ואי דאיתותר היינו נותר אלא פשיטא גידי צואר

### Part 5
אי אמרת בשלמא בשר נינהו אמטו להכי בעי שריפה אלא אי אמרת לאו בשר נינהו למה להו שריפה אמר רב חסדא לא נצרכא אלא לגיד הנשה ואליבא דרבי יהודה

### Part 6
דתניא רבי יהודה אומר אינו נוהג אלא באחת והדעת מכרעת של ימין

### Part 7
ואלא תפשוט דספוקי מספקא ליה לרבי יהודה דאי מיפשיט פשיטא ליה ההיא דהיתירא ניכליה ודאיסורא נישדייה למה ליה שריפה

### Part 8
אמר רב איקא בר חיננא כגון שהוכרו ולבסוף נתערבו

### Part 9
רב אשי אמר לא נצרכא אלא לשמנו דגיד הנשה דתניא שמנו מותר וישראל קדושים הם ונוהגין בו איסור

### Part 10
רבינא אמר בחיצון וכדרב יהודה אמר שמואל דאמר רב יהודה אמר שמואל שני גידין הן פנימי הסמוך לעצם אסור וחייבין עליו חיצון הסמוך לבשר אסור ואין חייבין עליו:

### Part 11
חל ששה עשר וכו׳: ואמאי ניתי עשה וידחי לא תעשה

### Part 12
אמר חזקיה וכן תני דבי חזקיה אמר קרא לא תותירו ממנו עד בקר והנותר ממנו עד בקר באש תשרפו שאין תלמוד לומר עד בקר מה תלמוד לומר עד בקר ליתן לו בקר שני לשריפתו

### Part 13
אביי אמר אמר קרא עלת שבת בשבתו ולא עולת חול בשבת ולא עולת חול ביום טוב

### Part 14
רבא אמר אמר קרא הוא לבדו יעשה לכם הוא ולא מכשיריו לבדו

>Credit : William Davidson Edition
>License : CC-BY-NC