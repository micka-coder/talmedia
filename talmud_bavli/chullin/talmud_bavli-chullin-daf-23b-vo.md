
### Part 1
דאמר מייתי ומתני

### Part 2
מי אמרינן איל וכבש מתנה בבריה לא מתנה או דלמא בבריה נמי מתנה דאמר אי בריה הוה ליהוי כוליה נדבה תיקו

### Part 3
בעי רבי זירא האומר הרי עלי לחמי תודה מן החמץ או מן המצה והביא שיאור מהו

### Part 4
שיאור דמאן אי שיאור דרבי מאיר לרבי יהודה מצה מעלייתא היא

### Part 5
אי דרבי יהודה לרבי מאיר חמץ הוא

### Part 6
ואי דרבי מאיר לרבי מאיר מדלקי עליה חמץ הוא

### Part 7
אלא דרבי יהודה לרבי יהודה מאי ספיקא הויא ונפיק ממה נפשך או דלמא בריה הוא ולא נפיק

### Part 8
והאמר רב הונא האומר הרי עלי לחמי תודה מביא תודה ולחמה וכיון דאיחייב ליה בתודה ולחמה הא לא ידע האי גברא אי חמץ הוא דליתי מצה אי מצה הוא דליתי חמץ

### Part 9
לא צריכא דאמר הרי עלי חלה לפטור תודתו של פלוני

### Part 10
סוף סוף הא לא ידע האי גברא אי חמץ הוא דליתי מצה אי מצה הוא דליתי חמץ לא צריכא דלא אמר לפטור מיפק גברא ידי נדרו נפיק או לא נפיק תיקו

### Part 11
מתני׳ כשר בפרה פסול בעגלה כשר בעגלה פסול בפרה

### Part 12
גמ׳ תנו רבנן פרה בשחיטה כשרה בעריפה פסולה עגלה בעריפה כשרה בשחיטה פסולה נמצאת כשר בפרה פסול בעגלה כשר בעגלה פסול בפרה

### Part 13
ותהא פרה כשרה בעריפה מקל וחומר ומה עגלה שלא הוכשרה בשחיטה הוכשרה בעריפה פרה שהוכשרה בשחיטה אינה דין שהוכשרה בעריפה

>Credit : William Davidson Edition
>License : CC-BY-NC