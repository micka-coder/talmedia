
### Part 1
דרך ביאתך מן הימין 

### Part 2
מעשר אף על גב דכתיב מעשר דגנך דילך אין דשותפות לא כתב רחמנא מעשרתיכם אלא מעשר דגנך למאי אתא למעוטי שותפות דגוי 

### Part 3
מתנות אף על גב דכתב רחמנא ונתן 

### Part 4
איכא למימר יליף נתינה נתינה מראשית הגז מה להלן דשותפות לא אף כאן דשותפות לא כתב רחמנא מאת זבחי הזבח

### Part 5
אלא טעמא דכתב רחמנא מאת זבחי הזבח הא לאו הכי הוה אמינא לילף מראשית הגז אדרבה נילף מתרומה 

### Part 6
אין הכי נמי מאת זבחי הזבח למה לי לכדרבא דאמר רבא הדין עם הטבח

### Part 7
בכורים אף על גב דכתיב ארצך דידך אין דשותפות לא 

### Part 8
כתב רחמנא בכורי כל אשר (בארצך) [בארצם] אלא ארצך למה לי למעוטי חוצה לארץ 

### Part 9
ציצית אף על גב דכתב רחמנא כסותך דידך אין דשותפות לא 

### Part 10
כתב רחמנא על כנפי בגדיהם לדרתם ואלא כסותך למה לי לכדרב יהודה דאמר רב יהודה טלית שאולה פטורה מן הציצית כל שלשים יום

### Part 11
מעקה אף על גב דכתב רחמנא לגגך דידך אין דשותפות לא 

### Part 12
כתב רחמנא כי יפל הנפל ממנו אלא גגך למאי אתא למעוטי בתי כנסיות ובתי מדרשות

### Part 13
אמר רב ביבי בר אביי ליתנהו להני כללי דתניא בהמת השותפין חייבת בבכורה ורבי אלעאי פוטרה 

### Part 14
מאי טעמא דרבי אלעאי דכתיב בקרך וצאנך והא כתיב בקרכם וצאנכם דכולהו ישראל

### Part 15
אמר רב חנינא מסורא ליתנהו להני כללי דתניא בהמת השותפין חייבת במתנות ורבי אלעאי פוטר מאי טעמא יליף נתינה נתינה מראשית הגז מה להלן דשותפות לא אף כאן דשותפות לא 

### Part 16
ואי סלקא דעתך בתרומה מיחייב נילף נתינה נתינה מתרומה אלא שמע מינה בתרומה נמי פוטר 

### Part 17
אי מה תרומה בארץ אין בחוצה לארץ לא אף מתנות בארץ אין בחוצה לארץ לא אמר רבי יוסי מנהרביל אין והתניא רבי אלעאי אומר מתנות אין נוהגין אלא בארץ וכן היה רבי אלעאי אומר ראשית הגז אין נוהג אלא בארץ 

### Part 18
מאי טעמא דרבי אלעאי אמר רבא יליף נתינה נתינה מתרומה מה תרומה בארץ אין בחוצה לארץ לא אף ראשית הגז בארץ אין בחוצה לארץ לא 

### Part 19
אמר ליה אביי אי מה תרומה טובלת אף ראשית הגז טובלת אמר ליה אמר קרא וראשית גז צאנך תתן לו אין לך בו אלא מראשיתו ואילך 

### Part 20
אי מה תרומה חייבים עליה מיתה וחומש אף ראשית הגז חייבים עליו מיתה וחומש 

### Part 21
אמר קרא ומתו בו ויסף עליו עליו ולא על ראשית הגז בו ולא בראשית הגז

### Part 22
אי מה תרומה ראשון ושני אחריה אף ראשית הגז ראשון ושני אחריה אמר קרא ראשית אין לך בו אלא ראשית בלבד 

### Part 23
אי מה תרומה מחדש על הישן לא אף ראשית הגז מחדש על הישן לא אין 

### Part 24
והתניא היו לו שתי רחלות גזז והניח גזז והניח שנים ושלשה שנים אין מצטרפות הא חמש מצטרפות 

### Part 25
והתניא אין מצטרפות אלא שמע מינה הא דרבי אלעאי והא דרבנן

### Part 26
אי מה תרומה גדל בחיוב חייב גדל בפטור פטור אף ראשית הגז נמי גדל בחיוב חייב בפטור פטור 

### Part 27
וגבי תרומה מנלן דתניא ישראל שלקח שדה בסוריא מגוי עד שלא הביאה שליש חייב משהביאה שליש רבי עקיבא מחייב בתוספת וחכמים פוטרין

### Part 28
וכי תימא הכי נמי והתנן הלוקח גז צאן גוי פטור מראשית הגז הא צאנו לגזוז חייב מתניתין 

>Credit : William Davidson Edition
>License : CC-BY-NC