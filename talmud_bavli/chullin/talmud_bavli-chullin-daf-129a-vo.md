
### Part 1
טומאת בית הסתרים היא וטומאת בית הסתרים לא מטמא 

### Part 2
אמר ליה אף לדידי קשיא לי ושאילתיה לרבי אבא בר ממל ואמר לי הא מני רבי מאיר היא דאמר טומאת בית הסתרים מטמא 

### Part 3
אמר ליה ולאו זימנין סגיאין אמרה קמאי ואמרי ליה שני ליה לרבי מאיר בין טומאה דבעיא הכשר ובין טומאה דלא בעיא הכשר 

### Part 4
אמר רבא ומאי קושיא דלמא בשהוכשר 

### Part 5
אמר ליה רבה בר רב חנן לרבא למה לי הכשר הרי מטמא טומאה חמורה אגב אביו 

### Part 6
אמר ליה כששימש מעשה עץ שימש

### Part 7
אמר אביי הרי אמרו כופת שאור שיחדה לישיבה בטלה 

### Part 8
טומאתה לאו דאורייתא דאי סלקא דעתך דאורייתא מצינו לאוכלין שמטמאין טומאה חמורה כששימש מעשה עץ שימש

### Part 9
אמר אביי הרי אמרו תקרובת עבודה זרה של אוכלין מטמאין באוהל טומאתה לאו דאורייתא דאי סלקא דעתך דאורייתא מצינו לאוכלין שמטמאין טומאה חמורה כששימש מעשה עץ שימש

### Part 10
אמר אביי הרי אמרו חבורי אוכלין ככלים דמו טומאתן לאו דאורייתא דאי סלקא דעתך דאורייתא מצינו לאוכל שמטמא טומאה חמורה כששימש מעשה עץ שימש

### Part 11
אמר ליה רב פפא לרבא הא דתניא חלב נבלה בכפרים צריך מחשבה והכשר טומאתו אגב כוליא לאו דאורייתא דאי סלקא דעתך דאורייתא מצינו לאוכל שמטמא טומאה חמורה 

### Part 12
כששימש מעשה עץ שימש

### Part 13
אמר רב מתנה הרי אמרו בית שסככו בזרעים טהרו טומאתו לאו דאורייתא דאי סלקא דעתך דאורייתא מצינו לזרעים שמטמא טומאה חמורה כששימש מעשה עץ שימש

### Part 14
רבי שמעון מטהר 

### Part 15
מה נפשך אי מיתה עושה ניפול ליטמא משום אבר מן החי אי אין מיתה עושה ניפול ליטמא משום אבר מן הנבלה 

### Part 16
רבי שמעון ארישא קאי האבר והבשר המדולדלין בבהמה מטמא טומאת אוכלין במקומן וצריכין הכשר ורבי שמעון מטהר 

### Part 17
אמר רבי אסי אמר רבי יוחנן מאי טעמא דרבי שמעון אמר קרא מכל האכל אשר יאכל אוכל שאתה יכול להאכילו לאחרים קרוי אוכל אוכל שאי אתה יכול להאכילו 

>Credit : William Davidson Edition
>License : CC-BY-NC