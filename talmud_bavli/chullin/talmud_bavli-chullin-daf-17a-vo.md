
### Part 1
וכל שכן השתא דארחיקו להו טפי

### Part 2
אלא אמר רב יוסף רבי עקיבא היא דתניא כי ירחק ממך המקום אשר יבחר ה׳ אלהיך לשום שמו שם וזבחת מבקרך ומצאנך רבי עקיבא אומר לא בא הכתוב אלא לאסור להן בשר נחירה שבתחלה הותר להן בשר נחירה משנכנסו לארץ נאסר להן בשר נחירה

### Part 3
ועכשיו שגלו יכול יחזרו להתירן הראשון לכך שנינו לעולם שוחטין

### Part 4
במאי קמיפלגי רבי עקיבא סבר בשר תאוה לא איתסר כלל רבי ישמעאל סבר בשר נחירה לא אישתרי כלל

### Part 5
בשלמא לרבי ישמעאל היינו דכתיב ושחט את בן הבקר אלא לרבי עקיבא מאי ושחט קדשים שאני

### Part 6
בשלמא לרבי ישמעאל היינו דכתיב הצאן ובקר ישחט להם אלא לרבי עקיבא מאי הצאן ובקר ישחט להם ינחר להם מיבעי ליה נחירה שלהן זו היא שחיטתן

### Part 7
בשלמא לרבי ישמעאל היינו דתנן השוחט ונתנבלה בידו והנוחר והמעקר פטור מלכסות אלא לרבי עקיבא אמאי פטור מלכסות

### Part 8
הואיל ואיתסר איתסר

### Part 9
בשלמא לרבי עקיבא דאמר בשר תאוה לא איתסר כלל היינו דכתיב אך כאשר יאכל את הצבי ואת האיל כן תאכלנו אלא לרבי ישמעאל צבי ואיל גופיה מי הוי שרי

### Part 10
כי אסר רחמנא בהמה דחזיא להקרבה אבל חיה דלא חזיא להקרבה לא אסר רחמנא

### Part 11
בעי רבי ירמיה אברי בשר נחירה שהכניסו ישראל עמהן לארץ מהו

### Part 12
אימת אילימא בשבע שכבשו השתא דבר טמא אישתרי להו דכתיב ובתים מלאים כל טוב ואמר רבי ירמיה בר אבא אמר רב כתלי דחזירי בשר נחירה מבעיא

### Part 13
אלא לאחר מכאן ואיבעית אימא לעולם בשבע שכבשו כי אשתרי להו שלל של גוים דידהו לא אישתרי תיקו

### Part 14
אמר רבה שנית הכל שוחטין ולעולם שוחטין בכל שוחטים מאי משנית ליה

### Part 15
וכי תימא בין בצור בין בזכוכית בין בקרומית של קנה הא דומיא דהנך קתני אי הנך בשוחטין האי נמי בשוחטין ואי הנך בנשחטין האי נמי בנשחטין

### Part 16
אלא אמר רבא הכל שוחטין חדא לאתויי כותי וחדא לאתויי ישראל משומד לעולם שוחטין בין ביום בין בלילה בין בראש הגג בין בראש הספינה בכל שוחטין בין בצור בין בזכוכית בין בקרומית של קנה

### Part 17
חוץ ממגל קציר והמגירה אבוה דשמואל פגם ושדר פגם ושדר שלחו ליה כמגירה שנינו

### Part 18
תנו רבנן

>Credit : William Davidson Edition
>License : CC-BY-NC