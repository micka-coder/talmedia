
### Part 1
נשחטיה והדר נבדקיה דלמא במקום נקב קשחיט נבדקיה והדר נשחטיה האמר רבה וושט אין לו בדיקה מבחוץ אלא מבפנים

### Part 2
אמר ליה רב יוסף בריה נבדקיה לקנה ונשחטיה לקנה ולכשריה והדר לפכוה לושט ולבדקיה אמר רבא חכים יוסף ברי בטרפות כרבי יוחנן אלמא אחד דקאמר או האי או האי

### Part 3
רבי יהודה אומר עד שישחוט אמר רב חסדא לא אמר רבי יהודה אלא בעוף הואיל וצולהו כולו כאחד אבל בהמה כיון דמנתחה אבר אבר לא צריך

### Part 4
למימרא דטעמא דרבי יהודה משום דם הוא והתנן רבי יהודה אומר עד שישחוט את הוורידין

### Part 5
אימא עד שינקב את הוורידין ומאי עד שישחוט עד שינקוב בשעת שחיטה

### Part 6
תא שמע וורידין בשחיטה דברי רבי יהודה אימא וורידין צריך לנקבן בשעת שחיטה דברי רבי יהודה

### Part 7
תא שמע אמרו לו לרבי יהודה מאחר שלא הוזכרו וורידין אלא להוציא מהן דם מה לי בשחיטה מה לי שלא בשחיטה מכלל דרבי יהודה סבר בשחיטה

### Part 8
הכי קאמרי לה מה לי לנקבן בשעת שחיטה מה לי לנקבן שלא בשעת שחיטה והוא סבר בשעת שחיטה אתי דם דחיים שלא בשעת שחיטה לא אתי דם דקריר

### Part 9
בעי רבי ירמיה וורידין לרבי יהודה שהה בהן דרס בהן מהו

### Part 10
אמר ליה ההוא סבא הכי אמר רבי אלעזר ואמרי לה אמר ליה ההוא סבא לרבי אלעזר הכי אמר רבי יוחנן מנקבן בקוץ והן כשרין 

### Part 11
תניא כוותיה דרב חסדא שחט שני חצאי סימנין בעוף פסול ואין צריך לומר בבהמה רבי יהודה אומר בעוף עד שישחוט את הוושט ואת הוורידין

### Part 12
חצי אחד בעוף וכו׳ אתמר רב אמר מחצה על מחצה כרוב רב כהנא אמר מחצה על מחצה אינו כרוב

### Part 13
רב אמר מחצה על מחצה כרוב הכי אמר ליה רחמנא למשה לא תשייר רובא רב כהנא אמר מחצה על מחצה אינו כרוב הכי אמר ליה רחמנא למשה שחוט רובא 

### Part 14
(סימן חצי קטינא גרגרת פגימה)

### Part 15
תנן חצי אחד בעוף ואחד וחצי בבהמה שחיטתו פסולה אי אמרת מחצה על מחצה כרוב אמאי פסול הא עבד ליה רוב מדרבנן דלמא לא אתי למעבד פלגא 

### Part 16
אמר רב קטינא תא שמע חלקו לשנים והן שוין שניהם טמאין לפי שאי אפשר לצמצם

### Part 17
הא אפשר לצמצם טהורין אמאי טהורין זיל הכא איכא רובא זיל הכא איכא רובא

### Part 18
אמר רב פפא תרי רובי בחד מנא ליכא

### Part 19
תא שמע שחט חצי גרגרת ושהה בה 

>Credit : William Davidson Edition
>License : CC-BY-NC