
### Part 1
הנוגע בכחצי זית ודבר אחר מאהיל עליו ועל כחצי זית טהור 

### Part 2
ואי חד שמא הוא אמאי טהור אלא קשיא רישא 

### Part 3
אמר רבי זירא בטומאה רצוצה בין שני מגדלים עסקינן ואין ביניהן פותח טפח דכולה נגיעה היא 

### Part 4
ומאן תנא דקרי לאהל נוגע רבי יוסי היא דתניא רבי יוסי אומר מלא תרווד רקב מטמא במגע ובמשא ובאהל 

### Part 5
בשלמא במשא ובאהל הא קא טעין ליה לכוליה והא קא מאהיל אכוליה אלא נוגע הא לא נגע בכוליה אלא לאו שמע מינה מאי נוגע מאהיל 

### Part 6
והא קתני נוגע והא קתני מאהיל אמר אביי למטה מטפח אהל נגיעה למעלה מטפח אהל גרידא 

### Part 7
רבא אמר אפילו למעלה מטפח נמי אהל נגיעה הוא והיכי דמי אהל גרידא בהמשכה 

### Part 8
אמר רבא מנא אמינא לה דתנן רבי יוסי אומר חבילי מטה וסריגי חלונות חוצצין בין הבית לעלייה שלא להכניס טומאה לצד שני 

### Part 9
פרסן על פני המת באויר הנוגע כנגד הנקב טמא שלא כנגד הנקב טהור 

### Part 10
היכי דמי אילימא למטה מטפח שלא כנגד הנקב אמאי טהור מת בכסותו היא ומת בכסותו מטמא 

### Part 11
אלא לאו למעלה מטפח וקא קרי ליה נוגע 

### Part 12
אמר אביי לעולם למטה מטפח ודקאמרת מת בכסותו הוא מת בכסותו מבטל ליה האי לא מבטל ליה 

### Part 13
ותהוי כטומאה טמונה בוקעת ועולה קסבר רבי יוסי טומאה טמונה אינה בוקעת 

### Part 14
ומנא תימרא דתנן תיבת המגדל שיש בה פותח טפח ואין ביציאתה פותח טפח טומאה בתוכה הבית טמא טומאה בבית מה שבתוכה טהור 

### Part 15
מפני שדרך טומאה לצאת ואין דרך טומאה ליכנס 

### Part 16
ורבי יוסי מטהר מפני שיכול הוא להוציאה לחצאין או לשורפה במקומה 

### Part 17
וקתני סיפא העמידה בפתח ופתחה לחוץ טומאה בתוכה הבית טהור טומאה בבית מה שבתוכה טהור 

>Credit : William Davidson Edition
>License : CC-BY-NC