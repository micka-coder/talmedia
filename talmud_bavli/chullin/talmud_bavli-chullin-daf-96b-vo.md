
### Part 1
ורבי יהודה אכילה כתיבה ביה ורבנן ההיא אכילה דכי אית ביה ארבעה וחמשה זיתים ואכל חד כזית מיחייב

### Part 2
ורבי יהודה מאשר על כף הירך נפקא

### Part 3
ורבנן ההוא מיבעי ליה לכדשמואל דאמר שמואל לא אסרה תורה אלא שעל כף הירך ורבי יהודה הירך כתיב דכולה ירך

### Part 4
ורבנן ההוא דפשיט איסוריה בכוליה ירך לאפוקי חיצון דלא ולעולם שעל הכף

### Part 5
והאי כף מיבעי ליה למעוטי עוף דלית ליה כף תרי כף כתיבי

### Part 6
מתני׳ ירך שנתבשל בה גיד הנשה אם יש בה בנותן טעם הרי זו אסורה כיצד משערין אותה כבשר בלפת

### Part 7
גיד הנשה שנתבשל עם הגידים בזמן שמכירו בנותן טעם ואם לאו כולן אסורין והרוטב בנותן טעם

### Part 8
וכן חתיכה של נבלה וכן חתיכה של דג טמא שנתבשלה עם החתיכות בזמן שמכירן בנותן טעם ואם לאו כולן אסורות והרוטב בנותן טעם

### Part 9
גמ׳ אמר שמואל לא שנו אלא שנתבשל בה אבל נצלה בה קולף ואוכל עד שמגיע לגיד

### Part 10
איני והאמר רב הונא גדי שצלאו בחלבו אסור לאכול אפילו מראש אזנו

>Credit : William Davidson Edition
>License : CC-BY-NC