
### Part 1
גמ׳ אמר רבי זירא אמר רב אינו עובר עליו ומותר והא אנן תנן אינו עובר עליו מיעבר הוא דלא עבר הא איסורא איכא

### Part 2
בדין הוא דאיסורא נמי ליכא ואיידי דבעא למיתנא סיפא הלב קורעו ומוציא את דמו לא קרעו אינו עובר עליו התם מיעבר הוא דלא עבר הא איסורא איכא תנא נמי רישא אינו עובר עליו

### Part 3
לימא מסייע ליה הכחל קורעו ומוציא את חלבו לא קרעו אינו עובר עליו הלב קורעו ומוציא את דמו לא קרעו קורעו לאחר בשולו ומותר לב הוא דבעי קריעה אבל כחל לא בעי קריעה

### Part 4
דלמא לב הוא דסגי ליה בקריעה אבל כחל לא סגי ליה בקריעה

### Part 5
ואיכא דאמרי אמר רבי זירא אמר רב אינו עובר עליו ואסור לימא מסייע ליה אינו עובר עליו מיעבר הוא דלא עבר הא איסורא איכא

### Part 6
בדין הוא דאיסורא נמי ליכא ואיידי דבעא למיתנא סיפא הלב קורעו ומוציא את דמו לא קרעו אינו עובר עליו דהתם מיעבר הוא דלא עבר הא איסורא איכא תנא נמי רישא אינו עובר עליו

### Part 7
תא שמע הכחל קורעו ומוציא את חלבו לא קרעו אינו עובר עליו הלב קורעו ומוציא את דמו לא קרעו קורעו לאחר בשולו ומותר לב הוא דבעי קריעה אבל כחל לא בעי קריעה

### Part 8
דלמא לב הוא דסגי ליה בקריעה אבל כחל לא סגי ליה בקריעה

### Part 9
תניא כלישנא קמא דרב כחל שבשלו בחלבו מותר קבה שבשלה בחלבה אסור

### Part 10
ומה הפרש בין זה לזה זה כנוס במעיו וזה אין כנוס במעיו

### Part 11
כיצד קורעו אמר רב יהודה קורעו שתי וערב וטחו בכותל אמר ליה רבי אלעזר לשמעיה קרע לי ואנא איכול מאי קא משמע לן מתניתין היא הא קא משמע לן דלא בעינן שתי וערב וטחו בכותל

### Part 12
אמרה ליה ילתא לרב נחמן מכדי כל דאסר לן רחמנא שרא לן כוותיה אסר לן דמא שרא לן כבדא נדה דם טוהר

### Part 13
חלב בהמה חלב חיה חזיר מוחא דשיבוטא גירותא לישנא דכוורא

### Part 14
אשת איש גרושה בחיי בעלה אשת אח יבמה גויה יפת תאר בעינן למיכל בשרא בחלבא

### Part 15
אמר להו רב נחמן לטבחי זויקו לה כחלי והאנן תנן קורעו ההוא לקדרה

### Part 16
והא קתני שבשלו דיעבד אין לכתחלה לא הוא הדין דאפילו לכתחלה ואיידי דקא בעי למיתנא סיפא קבה

>Credit : William Davidson Edition
>License : CC-BY-NC