
### Part 1
אחד מפני האנסין ואחד שמא מוכרין לו נבלות וטרפות

### Part 2
אמר מר ובגוי בין שלימה בין חתוכה אינו צריך ליטול הימנה גיד הנשה במאי עסקינן אילימא במקום שמכריזין חתוכה אמאי אינו צריך ליטול הימנה גיד הנשה כיון דלא אכרוז אתי למיזבן מיניה

### Part 3
אלא פשיטא במקום שאין מכריזין אימא מציעתא מפני שני דברים אמרו אין מוכרין נבלות וטרפות לגוי אחד מפני שמטעהו ואחד שמא יחזור וימכרנה לישראל אחר

### Part 4
ואי במקום שאין מכריזין הא לא אתי למיזבן מיניה אלא פשיטא במקום שמכריזין

### Part 5
אימא סיפא לא יאמר אדם לגוי קח לי בדינר זה בשר מפני שני דברים אחד מפני האנסין ואחד שמא מוכרין לו נבילות וטרפות ואי במקום שמכריזין אי איתא דהוה טרפה אכרוזי הוו מכרזי

### Part 6
אלא פשיטא במקום שאין מכריזין רישא וסיפא במקום שאין מכריזין מציעתא במקום שמכריזין

### Part 7
אמר אביי אין רישא וסיפא במקום שאין מכריזין מציעתא במקום שמכריזין

### Part 8
רבא אמר כולה במקום שמכריזין רישא וסיפא שהכריזו מציעתא שלא הכריזו

### Part 9
רב אשי אמר כולה במקום שאין מכריזין ומציעתא גזירה שמא ימכרנה בפני ישראל

### Part 10
היכי מכרזינן אמר רב יצחק בר יוסף נפל בישרא לבני חילא

### Part 11
ולימא נפל טריפתא לבני חילא לא זבני

### Part 12
והא קמטעי להו אינהו הוא דקמטעו נפשייהו

### Part 13
כי הא דמר זוטרא בריה דרב נחמן הוה קאזיל מסיכרא לבי מחוזא ורבא ורב ספרא הוו קא אתו לסיכרא פגעו אהדדי הוא סבר לאפיה הוא דקאתו אמר להו למה להו לרבנן דטרוח ואתו כולי האי אמר ליה רב ספרא אנן לא הוה ידעינן דקאתי מר אי הוה ידעינן טפי הוה טרחינן

### Part 14
אמר ליה רבא מאי טעמא אמרת ליה הכי דאחלישתיה לדעתיה אמר ליה והא קא מטעינן ליה איהו הוא דקא מטעי נפשיה

### Part 15
ההוא טבחא דאמר ליה לחבריה

>Credit : William Davidson Edition
>License : CC-BY-NC