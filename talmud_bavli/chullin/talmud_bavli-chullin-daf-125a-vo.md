
### Part 1
וקולית המוקדשין הנוגע בהן בין סתומים בין נקובים טמא 

### Part 2
קולית נבלה וקולית השרץ הנוגע בהם סתומים טהורים נקובים כל שהוא מטמא במגע מנין שאף במשא תלמוד לומר הנגעוהנשא את שבא לכלל מגע בא לכלל משא לא בא לכלל מגע לא בא לכלל משא

### Part 3
גמ׳ נוגע אין אבל מאהיל לא 

### Part 4
היכי דמי אי דאיכא כזית בשר באהל נמי ליטמא דליכא כזית בשר 

### Part 5
ואי דאיכא כזית מוח מבפנים טומאה בוקעת ועולה באהל נמי ליטמא דליכא כזית מוח בפנים 

### Part 6
ואי מוח מבפנים מעלה ארוכה מבחוץ אבר מעליא היא באהל נמי ליטמא אמר רב יהודה בריה דרבי חייא זאת אומרת מוח בפנים אינו מעלה ארוכה מבחוץ 

### Part 7
במאי אוקימתא דליכא כזית אי הכי במוקדשים אמאי מטמא 

### Part 8
ותו קולית נבלה וקולית השרץ כי ניקבו אמאי מטמאו 

### Part 9
הא לא קשיא רישא דליכא כזית סיפא דאיכא כזית ומאי קא משמע לן מילי מילי קא משמע לן

### Part 10
רישא קא משמע לן דמוח מבפנים אינו מעלה ארוכה מבחוץ מוקדשין מאי קא משמע לן שימוש נותר מילתא היא דאמר מרי בר אבוה אמר רבי יצחק עצמות קדשים ששימשו נותר מטמאין את הידים הואיל ונעשה בסיס לדבר האסור 

### Part 11
נבלה אף על גב דאיכא כזית ניקבה אין לא ניקבה לא

### Part 12
אביי אמר לעולם מוח מבפנים מעלה ארוכה מבחוץ והכא במאי עסקינן בששפה 

### Part 13
וכדרבי אלעזר דאמר רבי אלעזר קולית ששפה לארכה טמאה לרחבה טהורה וסימניך דיקלא

### Part 14
ורבי יוחנן אמר לעולם דאיכא כזית ומוח מבפנים מעלה ארוכה מבחוץ ומאי נוגע דקתני מאהיל 

### Part 15
ואי מוח מבפנים מעלה ארוכה מבחוץ קולית נבלה וקולית השרץ כי לא נקבו אמאי טהורים 

### Part 16
אמר רבי בנימין בר גידל אמר רבי יוחנן הכא במאי עסקינן כגון דאיכא כזית מוח המתקשקש גבי מת טומאה בוקעת ועולה נבלה כיון דמתקשקש הוא ניקבה אין לא ניקבה לא

### Part 17
אמר רבי אבין ואיתימא רבי יוסי בר אבין אף אנן נמי תנינא הנוגע בכחצי זית ומאהיל על חצי זית או חצי זית מאהיל עליו טמא 

### Part 18
אי אמרת בשלמא חד שמא הוא משום הכי מצטרף 

### Part 19
אלא אי אמרת תרי שמי נינהו מי מצטרף והתנן זה הכלל כל שהוא משם אחד מצטרף וטמא משני שמות טהור 

### Part 20
אלא מאי חד שמא הוא אימא סיפא אבל 

>Credit : William Davidson Edition
>License : CC-BY-NC