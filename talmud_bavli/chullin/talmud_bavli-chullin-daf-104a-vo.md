
### Part 1
הנודר מן הבשר מותר בבשר דגים וחגבים

### Part 2
גמ׳ הא עוף אסור מדאורייתא כמאן דלא כרבי עקיבא דאי רבי עקיבא האמר חיה ועוף אינו מן התורה

### Part 3
אימא סיפא הנודר מן הבשר מותר בבשר דגים וחגבים הא עוף אסור אתאן לרבי עקיבא דאמר כל מילי דמימליך עליה שליח בר מיניה הוא

### Part 4
דתניא הנודר מן הירק מותר בדלועין ורבי עקיבא אוסר אמרו לו לרבי עקיבא והלא אומר אדם לשלוחו קח לנו ירק והוא אומר לא מצאתי אלא דלועין

### Part 5
אמר להן כן הדבר כלום אומר לא מצאתי אלא קטנית אלא שדלועין בכלל ירק ואין קטנית בכלל ירק רישא רבנן וסיפא רבי עקיבא

### Part 6
אמר רב יוסף רבי היא ונסיב לה אליבא דתנאי בנדרים סבר לה כרבי עקיבא בבשר בחלב סבר לה כרבנן

### Part 7
רב אשי אמר כולה רבי עקיבא היא והכי קאמר כל הבשר אסור לבשל בחלב מהן מדברי תורה ומהן מדברי סופרים חוץ מבשר דגים וחגבים שאינם לא מדברי תורה ולא מדברי סופרים

### Part 8
ואסור להעלות [וכו׳] אמר רב יוסף שמע מינה בשר עוף בחלב דאורייתא דאי סלקא דעתך דרבנן אכילה גופה גזירה ואנן נגזר העלאה אטו אכילה

### Part 9
ומנא תימרא דלא גזרינן גזירה לגזירה דתנן חלת חוצה לארץ

>Credit : William Davidson Edition
>License : CC-BY-NC