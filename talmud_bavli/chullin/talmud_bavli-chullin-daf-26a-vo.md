
### Part 1
בשהחמיץ מחלוקת ומתניתין רבי יהודה וכן אמר רבי יוסי ברבי חנינא בשהחמיץ מחלוקת

### Part 2
ואמר רב נחמן אמר רבה בר אבוה תמד שלקחו בכסף מעשר ולבסוף החמיץ קנה מעשר מאי טעמא איגלאי מילתא למפרע דפירא הוא

### Part 3
אלא מתניתין דקתני החמיץ אין לא החמיץ לא דלמא אי שבקיה הוה מחמיץ אמר רבה כששייר ממנו בכוס ולא החמיץ

### Part 4
רבא אמר הא מני רבי יוחנן בן נורי היא דתנן שלשה לוגין מים חסר קורטוב שנפל לתוכן קורטוב יין ומראיהן כמראה יין ונפלו למקוה לא פסלוהו

### Part 5
שלשה לוגין מים חסר קורטוב שנפל לתוכן קורטוב חלב ומראיהן כמראה מים ונפלו למקוה לא פסלוהו

### Part 6
רבי יוחנן בן נורי אומר הכל הולך אחר המראה

### Part 7
לאו אמר רבי יוחנן בתר חזותא אזלינן הכא נמי זיל בתר חזותא וטעמא וחזותא דהאי מיא נינהו

### Part 8
ופליגא דרבי אלעזר דאמר רבי אלעזר הכל מודים שאין מפרישין עליו ממקום אחר אלא אם כן החמיץ

### Part 9
קסבר בלא החמיץ מחלוקת ועד כאן לא מחייב רבי יהודה אלא מיניה וביה אבל מעלמא לא דלמא אתי לאפרושי מן החיוב על הפטור ומן הפטור על החיוב

### Part 10
תנו רבנן התמד עד שלא החמיץ

>Credit : William Davidson Edition
>License : CC-BY-NC