
### Part 1
וסימנין דאורייתא

### Part 2
תנו רבנן אותו ואת בנו נוהג בכלאים ובכוי רבי אליעזר אומר כלאים הבא מן העז ומן הרחל אותו ואת בנו נוהג בו כוי אין אותו ואת בנו נוהג בו אמר רב חסדא איזהו כוי שנחלקו בו רבי אליעזר וחכמים זה הבא מן התייש ומן הצבייה 

### Part 3
היכי דמי אילימא בתייש הבא על הצבייה וילדה וקא שחיט לה ולברה והאמר רב חסדא הכל מודים בהיא צבייה ובנה תייש שפטור שה ובנו אמר רחמנא ולא צבי ובנו

### Part 4
אלא בצבי הבא על התיישה וילדה וקא שחיט לה ולברה והאמר רב חסדא הכל מודים בהיא תיישה ובנה צבי שחייב שה אמר רחמנא ובנו כל דהו

### Part 5
לעולם בתייש הבא על הצבייה וילדה בת ובת ילדה בן וקא שחיט לה ולברה

### Part 6
רבנן סברי חוששין לזרע האב ושה ואפילו מקצת שה ורבי אליעזר סבר אין חוששין לזרע האב ושה ואפילו מקצת שה לא אמרינן

### Part 7
וליפלוג בחוששין לזרע האב בפלוגתא דחנניה ורבנן 

### Part 8
אי פליגי בההיא הוה אמינא בהא אפילו רבנן מודו דשה ואפילו מקצת שה לא אמרינן קא משמע לן

### Part 9
והא דתנן כוי אין שוחטין אותו ביום טוב ואם שחטו אין מכסין את דמו

### Part 10
במאי עסקינן אילימא בתייש הבא על הצבייה וילדה בין לרבנן בין לרבי אליעזר לשחוט וליכסי צבי ואפילו מקצת צבי

### Part 11
אלא בצבי הבא על התיישה וילדה אי לרבנן לשחוט וליכסי אי לרבי אליעזר לשחוט ולא ליכסי

### Part 12
לעולם בצבי הבא על התיישה ורבנן ספוקי מספקא להו אי חוששין לזרע האב אי אין חוששין

### Part 13
ומדלרבנן מספקא להו לרבי אליעזר פשיטא ליה

### Part 14
והא דתניא הזרוע והלחיים והקבה נוהגים בכוי ובכלאים רבי אליעזר אומר כלאים הבא מן העז ומן הרחל חייב במתנות מן הכוי פטור מן המתנות

### Part 15
במאי עסקינן אילימא בתייש הבא על הצבייה וילדה בשלמא לרבי אליעזר דפטר קסבר שה ואפילו מקצת שה לא אמרינן

### Part 16
אלא לרבנן נהי דקסברי שה ואפילו מקצת שה בשלמא פלגא לא יהיב ליה אידך פלגא לימא ליה אייתי ראייה דחוששין לזרע האב ושקול

### Part 17
אלא בצבי הבא על התיישה וילדה בשלמא לרבנן מאי חייב בחצי מתנות אלא לרבי אליעזר ליחייב בכולהי מתנות

### Part 18
לעולם בצבי הבא על התיישה וילדה ורבי אליעזר נמי ספוקי מספקא ליה אי חוששין לזרע האב או לא וכיון דלרבנן מספקא להו ולרבי אליעזר מספקא ליה במאי פליגי

>Credit : William Davidson Edition
>License : CC-BY-NC