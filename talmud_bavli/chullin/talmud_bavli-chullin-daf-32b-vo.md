
### Part 1
נקובת הוושט ופסוקת הגרגרת

### Part 2
אמר רבא לא קשיא כאן ששחט ולבסוף פסק כאן שפסק ולבסוף שחט שחט ולבסוף פסק נפסלת בשחיטה היא פסק ולבסוף שחט כי דבר אחר גרם לה ליפסל דמיא

### Part 3
איתיביה רב אחא בר הונא לרבא שחט את הוושט ופסק את הגרגרת פסק את הגרגרת ואחר כך שחט את הוושט נבלה 

### Part 4
אימא וכבר שחט את הוושט מעיקרא

### Part 5
אמר ליה שתי תשובות בדבר חדא דהיינו קמייתא ועוד הא תנן ואחר כך

### Part 6
אלא אמר רבא אלו אסורות קתני ויש מהן נבלות ויש מהן טרפות

### Part 7
וליחשוב נמי דחזקיה דאמר חזקיה עשאה גיסטרא נבלה וליחשוב נמי דרבי אלעזר דאמר רבי אלעזר נטלה ירך וחלל שלה נבלה 

### Part 8
כי קתני נבלה דלא מטמאה מחיים אבל נבלה דמטמאה מחיים לא קתני

### Part 9
רבי שמעון בן לקיש אמר כאן ששחט במקום חתך כאן ששחט שלא במקום חתך שחט במקום חתך נפסלה בשחיטה היא שלא במקום חתך כי דבר אחר גרם לה ליפסל דמיא

### Part 10
ומי אמר רבי שמעון בן לקיש הכי והאמר רבי שמעון בן לקיש שחט את הקנה ואחר כך ניקבה הריאה כשרה אלמא כמאן דמנחא בדיקולא דמיא הכא נמי כמאן דמנחא בדיקולא דמיא

### Part 11
אלא אמר רבי חייא בר אבא אמר רבי יוחנן לא קשיא כאן קודם חזרה כאן לאחר חזרה ומשנה לא זזה ממקומה

### Part 12
גופא אמר רבי שמעון בן לקיש שחט את הקנה ואחר כך ניקבה הריאה כשרה אמר רבא לא אמר רבי שמעון בן לקיש אלא בריאה הואיל וחיי ריאה תלויה בקנה אבל בבני מעיים לא

### Part 13
מתקיף לה רבי זירא מאחר שנולדו בה סימני טרפה התרת מה לי בריאה מה לי בבני מעיים

### Part 14
והדר ביה רבי זירא דבעי רבי זירא ניקבו בני מעיים בין סימן לסימן מהו מי מצטרף סימן ראשון לסימן שני לטהרה מידי נבלה או לא

### Part 15
ואמרינן לאו היינו דבעי אילפא הוציא עובר את ידו בין סימן לסימן מהו 

>Credit : William Davidson Edition
>License : CC-BY-NC