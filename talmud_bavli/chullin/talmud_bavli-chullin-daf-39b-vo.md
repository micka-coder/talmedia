
### Part 1
מקום שאין מחשבה פוסלת בחולין אלא בשתי עבודות אינו דין שלא יהא הכל הולך אלא אחר השוחט

### Part 2
תניא כוותיה דרבי יוחנן השוחט את הבהמה לזרוק דמה לעבודה זרה ולהקטיר חלבה לעבודה זרה הרי אלו זבחי מתים שחטה ואחר כך חישב עליה זה היה מעשה בקיסרי ולא אמרו בה לא איסור ולא היתר

### Part 3
אמר רב חסדא לא אמרו בה איסור משום כבודן דרבנן לא היתר משום כבודו דרבי אליעזר 

### Part 4
ממאי דלמא עד כאן לא קאמרי רבנן התם אלא דלא שמענא דחשיב אבל הכא דשמענא דחשיב הוכיח סופו על תחלתו

### Part 5
אי נמי עד כאן לא קאמר רבי אליעזר התם אלא גבי נכרי דסתם מחשבת נכרי לעבודה זרה אבל ישראל הוכיח סופו על תחלתו לא אמרינן

### Part 6
אלא אמר רב שיזבי לא אמרו בה היתר משום כבודו דרבן שמעון בן גמליאל הי רבן שמעון בן גמליאל

### Part 7
אילימא רבן שמעון בן גמליאל דגיטין דתנן הבריא שאמר כתבו גט לאשתי רצה לשחק בה

### Part 8
ומעשה בבריא שאמר כתבו גט לאשתי ועלה לגג ונפל ומת אמר רבן שמעון בן גמליאל אם מעצמו נפל הרי זה גט ואם הרוח דחתו אינו גט

### Part 9
והוינן בה מעשה לסתור 

### Part 10
חסורי מיחסרא והכי קתני אם הוכיח סופו על תחלתו הרי זה גט ומעשה נמי בבריא שאמר כתבו גט לאשתי ועלה לגג ונפל ומת אמר רבן שמעון בן גמליאל אם מעצמו נפל הרי זה גט ואם הרוח דחתו אינו גט

### Part 11
ודלמא שאני התם דקאמר כתבו 

### Part 12
אלא אמר רבינא משום כבודו דרבן שמעון בן גמליאל דהכא דתניא הכותב נכסיו לאחרים והיו בהן עבדים ואמר הלה אי אפשי בהן אם היה רבו שני כהן הרי אלו אוכלין בתרומה רבן שמעון בן גמליאל אומר כיון שאמר הלה אי אפשי בהן כבר זכו בהן יורשין

### Part 13
והוינן בה לתנא קמא אפילו עומד וצווח

### Part 14
אמר רבה ואיתימא רבי יוחנן בצווח מעיקרא דכולי עלמא לא פליגי דלא קנה בשותק ובסוף צווח דכולי עלמא לא פליגי דקנה

### Part 15
כי פליגי שזיכה לו על ידי אחר ושתק ולבסוף צווח תנא קמא סבר מדשתיק קננהו והאי דקא צווח מיהדר קא הדר ביה

### Part 16
ורבן שמעון בן גמליאל סבר הוכיח סופו על תחילתו והא דלא צווח מעיקרא סבר כי לא אתי לידיה אמאי אצווח

### Part 17
אמר רב יהודה אמר שמואל הלכה כרבי יוסי

### Part 18
הנהו טייעי דאתו לציקוניא יהיב דיכרי לטבחי ישראל אמרו להו דמא ותרבא לדידן משכא ובישרא לדידכו שלחה רב טובי בר רב מתנה לקמיה דרב יוסף כי האי גוונא מאי שלח ליה הכי אמר רב יהודה אמר שמואל הלכה כרבי יוסי

### Part 19
אמר ליה רב אחא בריה דרב אויא לרב אשי לרבי אליעזר יהיב ליה זוזא לטבח ישראל מאי אמר ליה חזינן אי איניש אלמא הוא דלא מצי מדחי ליה אסור ואי לא אמר ליה רישיך והר

### Part 20
מתני׳ השוחט לשם הרים לשם גבעות לשם ימים לשם נהרות לשם מדברות שחיטתו פסולה

>Credit : William Davidson Edition
>License : CC-BY-NC