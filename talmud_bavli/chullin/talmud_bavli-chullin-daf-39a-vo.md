
### Part 1
לא ילפינן ואתא רבי אליעזר למימר ילפינן חוץ מפנים ואתא רבי יוסי למימר אפילו בפנים נמי זה מחשב וזה עובד לא אמרינן

### Part 2
אתמר השוחט את הבהמה לזרוק דמה לעבודה זרה ולהקטיר חלבה לעבודה זרה רבי יוחנן אמר פסולה רבי שמעון בן לקיש אמר מותרת 

### Part 3
רבי יוחנן אמר פסולה מחשבין מעבודה לעבודה וילפינן חוץ מפנים

### Part 4
ריש לקיש אמר מותרת אין מחשבין מעבודה לעבודה ולא גמרינן חוץ מפנים

### Part 5
ואזדו לטעמייהו דאתמר שחטה לשמה לזרוק דמה שלא לשמה רבי יוחנן אמר פסולה רבי שמעון בן לקיש אמר כשרה

### Part 6
רבי יוחנן אמר פסולה מחשבין מעבודה לעבודה וגמרינן ממחשבת פיגול רבי שמעון בן לקיש אמר כשרה אין מחשבין מעבודה לעבודה ולא גמרינן ממחשבת פיגול

### Part 7
וצריכא דאי איתמר בהא בהא קאמר רבי שמעון בן לקיש משום דחוץ מפנים לא ילפינן אבל פנים מפנים אימא מודי ליה לרבי יוחנן 

### Part 8
ואי אתמר בהך בההיא קאמר רבי יוחנן אבל בהא אימא מודי ליה לרבי שמעון בן לקיש צריכא 

### Part 9
מתיב רב ששת אמר רבי יוסי קל וחומר הדברים ומה במקום שמחשבה פוסלת במוקדשין אין הכל הולך אלא אחר העובד מקום שאין מחשבה פוסלת בחולין אינו דין שלא יהא הכל הולך אלא אחר השוחט

### Part 10
מאי אין מחשבה פוסלת בחולין אילימא דלא פסלה כלל אלא זביחה דעבודה זרה דמיתסרא היכי משכחת לה

### Part 11
אלא פשיטא מעבודה לעבודה והכי קאמר ומה במקום שמחשבה פוסלת במוקדשין מעבודה לעבודה אין הכל הולך אלא אחר העובד מקום שאין מחשבה פוסלת בחולין מעבודה לעבודה אלא באותה עבודה אינו דין שלא יהא הכל הולך אלא אחר השוחט 

### Part 12
פנים קשיא לרבי שמעון בן לקיש חוץ קשיא לרבי יוחנן

### Part 13
בשלמא פנים לרבי שמעון בן לקיש לא קשיא הא מקמי דשמעה מרבי יוחנן הא לבתר דשמעה מרבי יוחנן אלא חוץ קשיא לרבי יוחנן

### Part 14
הוא מותיב לה והוא מפרק לה בארבע עבודות והכי קאמר ומה במקום שמחשבה פוסלת במוקדשין בארבע עבודות אין הכל הולך אלא אחר העובד 

>Credit : William Davidson Edition
>License : CC-BY-NC