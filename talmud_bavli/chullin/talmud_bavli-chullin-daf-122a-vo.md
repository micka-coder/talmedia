
### Part 1
אליבא דמאן 

### Part 2
אי אליבא דרבי ישמעאל האמר לא מבטל עור ואי אליבא דרבי עקיבא פשיטא האמר מבטל עור 

### Part 3
לעולם אליבא דרבי ישמעאל וכי אמר רבי ישמעאל לא מבטל עור הני מילי שפלטתו חיה אבל פלטתו סכין בטיל 

### Part 4
תא שמע רבי יהודה אומר האלל המכונס אם יש כזית במקום אחד חייבין עליו ואמר רב הונא והוא שכנסו 

### Part 5
אי אמרת בשלמא פלטתו סכין לרבי ישמעאל נמי לא בטיל רב הונא דאמר כרבי ישמעאל 

### Part 6
אלא אי אמרת פלטתו סכין לרבי ישמעאל בטיל רב הונא דאמר כמאן 

### Part 7
אלא לעולם פלטתו סכין לרבי ישמעאל לא בטיל ורב הונא דאמר כרבי עקיבא 

### Part 8
פשיטא מהו דתימא כי קאמר רבי עקיבא הני מילי פלטתו סכין אבל פלטתו חיה לא בטיל 

### Part 9
קא משמע לן טעמא דרבי עקיבא מפני שהעור מבטלן לא שנא פלט חיה ולא שנא פלט סכין כדקתני סיפא מפני מה רבי עקיבא מטהר בעור מפני שהעור מבטלן

### Part 10
מתני׳ אלו שעורותיהן כבשרן עור האדם ועור חזיר של ישוב רבי יהודה אומר אף עור חזיר הבר 

### Part 11
ועור חטרת של גמל הרכה ועור הראש של עגל הרך ועור הפרסות ועור בית הבושת ועור השליל ועור של תחת האליה ועור האנקה והכח והלטאה והחומט רבי יהודה אומר הלטאה כחולדה 

### Part 12
וכולן שעבדן או שהילך בהן כדי עבודה טהורין חוץ מעור האדם רבי יוחנן בן נורי אומר שמונה שרצים יש להן עורות

### Part 13
גמ׳ אמר עולא דבר תורה עור אדם טהור ומה טעם אמרו טמא גזירה שמא יעשה אדם עורות אביו ואמו שטיחין 

### Part 14
ואיכא דמתני לה אסיפא וכולן שעיבדן או שהילך בהן כדי עבודה טהורין חוץ מעור אדם אמר עולא דבר תורה עור אדם שעבדו טהור ומה טעם אמרו טמא גזירה שמא יעשה אדם עורות אביו ואמו שטיחין 

### Part 15
מאן דמתני לה ארישא כל שכן אסיפא ומאן דמתני אסיפא אבל ארישא טומאה דאורייתא

### Part 16
ועור חזיר [וכו׳] במאי קמיפלגי מר סבר האי אשון והאי רכיך ומר סבר האי נמי רכיך

### Part 17
עור חטרת של גמל הרכה וכמה גמל הרכה אמר עולא אמר רבי יהושע בן לוי כל זמן שלא טענה 

### Part 18
בעי רבי ירמיה הגיע זמנה לטעון ולא טענה מהו בעי אביי לא הגיע זמנה לטעון וטענה מהו תיקו 

### Part 19
יתיב ריש לקיש וקמיבעיא ליה כמה גמל הרכה אמר ליה רבי ישמעאל בר אבא הכי אמר רבי יהושע בן לוי כל זמן שלא טענה אמר ליה תיב לקבלי 

### Part 20
יתיב רבי זירא וקמיבעיא ליה כמה גמל הרכה אמר ליה רבין בר חיננא הכי אמר עולא אמר רבי יהושע בן לוי כל זמן שלא טענה הוה קתני לה אמר ליה חדא הויא לך אמרת

### Part 21
תא חזי מה בין תקיפי ארעא דישראל לחסידי דבבל

### Part 22
ועור הראש וכו׳ וכמה עגל הרך עולא אמר בן שנתו רבי יוחנן אמר כל זמן שיונק איבעיא להו היכי קאמר עולא בן שנתו והוא שיונק

>Credit : William Davidson Edition
>License : CC-BY-NC