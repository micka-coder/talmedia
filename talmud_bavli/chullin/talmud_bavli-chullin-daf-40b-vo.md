
### Part 1
מחתך בעפר הוא אמר רב פפא הכא בחטאת העוף עסקינן דכולהו בהדי הדדי קאתי 

### Part 2
מכדי רב הונא כמאן אמרה לשמעתיה כעולא ועולא מעשה כל דהו קאמר 

### Part 3
אלא באומר בגמר זביחה הוא עובדה 

### Part 4
אי הכי מאי איריא חטאת לישמעינן זבח

### Part 5
אלא אמר מר זוטרא משמיה דרב פפא הכא במאי עסקינן כגון שהיה חצי קנה פגום והוסיף עליו כל שהוא וגמרו דכולהו בהדי הדדי קאתיין

### Part 6
אמר רב פפא אי לאו דאמר רב הונא סימן אחד לא הויא חטאת תיובתיה מאי מעשה מעשה רבה 

### Part 7
ואמר רב פפא אי לאו דאמר רב הונא בהמת חברו לא הויא חטאת תיובתיה מאי טעמא דידיה מצי אסר דחבריה לא מצי אסר

### Part 8
פשיטא מהו דתימא כיון דקני ליה לכפרה כדידיה דמיא קא משמע לן

### Part 9
(נעץ סימן) רב נחמן ורב עמרם ורב יצחק אמרי אין אדם אוסר דבר שאין שלו

### Part 10
מיתיבי השוחט חטאת בשבת בחוץ לעבודה זרה חייב שלש חטאות ואוקמינן בחטאת העוף ובחצי קנה פגום טעמא דחטאת העוף הוא דכולהו בהדי הדדי קאתיין 

>Credit : William Davidson Edition
>License : CC-BY-NC