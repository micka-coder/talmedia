
### Part 1
ותני עלה רבי יוסי מטהר אהייא אילימא אסיפא תנא קמא נמי טהורי קא מטהר 

### Part 2
אלא דקאמר תנא קמא טומאה בתוכה הבית טמא אי משום דדרך טומאה לצאת ואי משום דטומאה טמונה בוקעת וקאמר ליה רבי יוסי ודקאמרת דרך טומאה לצאת יכול הוא להוציאה לחצאין או לשורפה במקומה ודקאמרת טומאה טמונה בוקעת טומאה טמונה אינה בוקעת

### Part 3
ורמי דרבי יוסי אדרבי יוסי 

### Part 4
דתנן הכלב שאכל בשר מת ומת הכלב ומוטל על האסקופה רבי מאיר אומר אם יש בצוארו פותח טפח מביא את הטומאה ואם לאו אינו מביא את הטומאה 

### Part 5
רבי יוסי אומר רואין מכנגד השקוף ולפנים הבית טמא מכנגד השקוף ולחוץ הבית טהור 

### Part 6
רבי אלעזר אומר פיו לפנים הבית טהור פיו לחוץ הבית טמא מפני שטומאה יוצאה דרך שוליו 

### Part 7
רבי יהודה בן בתירא אומר בין כך ובין כך הבית טמא 

### Part 8
מאי לאו אאין בצוארו פותח טפח קאי רבי יוסי 

### Part 9
ושמע מינה טומאה טמונה בוקעת 

### Part 10
אמר רבא רואין את חלל הטומאה קתני ורבי יוסי בתרתי פליג וקאמר ליה לרבי מאיר דקאמרת כי יש בצוארו פותח טפח מביא את הטומאה אנן בתר חללה אזלינן 

### Part 11
ודקא אמרת הבית כולו טמא מכנגד השקוף ולפנים הבית טמא מכנגד השקוף ולחוץ הבית טהור 

### Part 12
רב אחא בריה דרבא מתני לה בהדיא רבי יוסי אומר רואין את חלל הטומאה

### Part 13
ומאן תנא דפליג עליה רבי שמעון הוא דתניא רבי שמעון אומר

>Credit : William Davidson Edition
>License : CC-BY-NC