
### Part 1
דאם כן מפסדת לה לקמייתא התם מאי טעמא קא מכשרת דכי נפקא חיותא בהכשירה קא נפקא הכא נמי כי נפקא חיותא בהגרמה קא נפקא

### Part 2
איקלע רב נחמן לסורא בעו מיניה שחט שליש והגרים שליש ושחט שליש מהו אמר להו לאו היינו דרבי אלעזר בר מניומי דאמר רבי אלעזר בר מניומי שחיטה העשויה כמסרק כשרה

### Part 3
ודלמא במקום שחיטה במקום שחיטה מאי למימרא מהו דתימא בעינן שחיטה מפורעת וליכא קא משמע לן

### Part 4
(סימן בכד)

### Part 5
יתיב רבי אבא אחוריה דרב כהנא ויתיב רב כהנא קמיה דרב יהודה ויתיב וקאמר שחט שליש והגרים שליש ושחט שליש מהו אמר ליה שחיטתו כשרה

### Part 6
הגרים שליש ושחט שליש והגרים שליש מהו אמר ליה שחיטתו פסולה

### Part 7
שחט במקום נקב מהו אמר ליה שחיטתו כשרה

### Part 8
שחט ופגע בו נקב מהו אמר ליה שחיטתו פסולה

### Part 9
אזל רבי אבא אמרה קמיה דרבי אלעזר אזל רבי אלעזר אמרה קמיה דרבי יוחנן אמר ליה מאי שנא

### Part 10
אמר ליה שחט במקום נקב נעשה כמי ששחט גוי וגמר ישראל שחט ופגע בו נקב נעשה כמי ששחט ישראל וגמר גוי קרי עליה גוי גוי

### Part 11
אמר רבא שפיר קרי עליה גוי גוי בשלמא התם מדהוה ליה לישראל למשחט רובא ולא שחט כי נפקא חיותא בידא דגוי קא נפקא אלא הכא מכדי משחט שחיט מה לי במקום נקב מה לי פגע בו נקב

### Part 12
מתני׳ השוחט מן הצדדין שחיטתו כשרה המולק מן הצדדין מליקתו פסולה השוחט מן העורף שחיטתו פסולה המולק מן העורף מליקתו כשירה השוחט מן הצואר שחיטתו כשרה המולק מן הצואר מליקתו פסולה שכל העורף כשר למליקה וכל הצואר כשר לשחיטה נמצא כשר בשחיטה פסול במליקה כשר במליקה פסול בשחיטה

### Part 13
גמ׳ מאי עורף אילימא עורף ממש מאי אריא שוחט אפילו מולק נמי ממול ערפו אמר רחמנא ולא ערפו אלא מאי עורף ממול עורף כדקתני סיפא כל העורף כשר למליקה

### Part 14
מנהני מילי דתנו רבנן ממול ערפו מול הרואה את העורף וכן הוא אומר והוא ישב ממלי ואומר כי פנו אלי ערף ולא פנים מאי ואומר וכי תימא עורף גופיה לא ידעינן היכא דנדע מול דידיה היכא תא שמע כי פנו אלי ערף ולא פנים מכלל דעורף להדי פנים

### Part 15
אמרי בני רבי חייא מצות מליקה מחזיר סימנים לאחורי העורף ומולק איכא דאמרי אף מחזיר ואיכא דאמרי מחזיר דוקא

### Part 16
ומסתברא כמאן דאמר אף מחזיר ממאי מדקתני השוחט מן העורף שחיטתו פסולה המולק מן העורף מליקתו כשרה

>Credit : William Davidson Edition
>License : CC-BY-NC