
### Part 1
הני תמרי דכדא לבתר תריסר ירחי שתא שריין 

### Part 2
אמר רב לית בקא בר יומא ולית דידבא בת שתא 

### Part 3
אמר ליה רב פפא לאביי והא אמרי אינשי שב שני אימרא בקתא מבקא דאמרה ליה חזיתיה לבר מחוזא דסחא במיא וסליק ואיכרך בסדינין ואותיבת עליה ומצת מיניה ולא הודעת לי אמר ליה וליטעמיך הא דאמרי אינשי שיתין מני פרזלא תלו ליה לבקא בקורנסיה מי איכא איהו גופיה כמה הוי אלא במני דידהו הכא נמי בשני דידהו

### Part 4
תנן התם בהמה בעלת חמש רגלים או שאין לה אלא שלש הרי זה מום אמר רב הונא לא שנו אלא שחסר ויתר ביד אבל חסר ויתר ברגל טרפה נמי הויא מאי טעמא כל יתר כנטול דמי 

### Part 5
ההיא חיותא דהוה לה תרתי סניא דיבי אייתוה לרבינא וטרפה מדרב הונא ואי שפכן להדדי כשרה 

### Part 6
ההיא גובתא דהוה נפקא מבי כסי להובלילא סבר רב אשי למיטרפה אמר ליה רב הונא מר בר חייא לרב אשי כל הני חיוי ברייתא הכי אית להו 

### Part 7
ההוא גובתא דהוה מעברא מבי כסי לכרסא סבר מר בר רב אשי לאכשורה אמר ליה רב אושעיא אטו כולהו בחדא מחיתא מחתינהו היכא דאתמר אתמר היכא דלא אתמר לא אתמר 

### Part 8
העיד נתן בר שילא רב טבחיא דציפורי לפני רבי על שני בני מעים היוצאין מן הבהמה כאחד שהיא טרפה וכנגדן בעוף כשרה במה דברים אמורים שיוצאין בשני מקומות אבל יוצאין במקום אחד וכלין עד כאצבע כשרה 

### Part 9
פליגי בה רב אמי ורב אסי חד אמר הוא דהדרי וערבי וחד אמר אף על גב דלא הדרי וערבי 

### Part 10
בשלמא למאן דאמר הוא דהדרי וערבי היינו דקתני עד כאצבע אלא למאן דאמר אף על גב דלא הדרי וערבי מאי עד כאצבע עד כאצבע מלמטה

### Part 11
רבי יהודה אומר אם ניטלה הנוצה פסולה אמר רבי יוחנן רבי יהודה ורבי ישמעאל אמרו דבר אחד רבי יהודה הא דאמרן רבי ישמעאל דתנן רבי ישמעאל אומר הנוצה מצטרפת 

### Part 12
אמר רבא דילמא לא היא עד כאן לא קאמר רבי יהודה הכא אלא לענין טרפה דליכא מידי דמגין עליה אבל לענין איפגולי כרבנן סבירא ליה ועד כאן לא קאמר רבי ישמעאל התם אלא לענין איפגולי אבל לענין טרפה אגוני לא מגין

### Part 13
מתני׳ אחוזת הדם והמעושנת והמצוננת ושאכלה הרדופני ושאכלה צואת תרנגולים או ששתת מים הרעים כשרה אכלה סם המות או שהכישה נחש מותרת משום טרפה ואסורה משום סכנת נפשות

### Part 14
גמ׳ אמר שמואל הלעיטה חלתית טרפה מאי טעמא דמינקבה להו למעיינה 

### Part 15
מתיב רב שיזבי אחוזת הדם והמעושנת ושאכלה הרדופני ושאכלה צואת תרנגולים ושתת מים הרעים הלעיטה תיעה חלתית ופלפלין אכלה סם המות כשרה הכישה נחש או שנשכה כלב שוטה מותרת משום טרפה ואסורה משום סכנת נפשות קשיא חלתית אחלתית קשיא סם המות אסם המות 

### Part 16
חלתית אחלתית לא קשיא כאן בעלין כאן בקרטין סם המות אסם המות לא קשיא הא דידה הא דאדם סם המות דבהמה היינו הרדופני תרי גווני סם המות 

### Part 17
מאי תיעה אמר רב יהודה

>Credit : William Davidson Edition
>License : CC-BY-NC