
### Part 1
חדא מחדא קולא וחומרא פרכינן כל דהו לא פרכינן חדא מתרתי אפילו כל דהו פרכינן

### Part 2
חדא מתלת אי הדר דינא ואתי במה הצד פרכינן כל דהו ואי לא קולא וחומרא פרכינן כל דהו לא פרכינן

### Part 3
ולפרוך מה לכלאי הכרם שכן לא היתה להן שעת הכושר אמר רב אדא בר אהבה זאת אומרת כלאי הכרם עיקרן נאסר והיתה להן שעת הכושר קודם השרשה

### Part 4
מתיב רב שמעיה בר זעירא המעביר עציץ נקוב בכרם אם הוסיף מאתים אסור הוסיף אין לא הוסיף לא

### Part 5
אמר אביי תרי קראי כתיבי כתיב פן תקדש המלאה וכתיב הזרע

### Part 6
הא כיצד זרוע מעיקרו בהשרשה זרוע ובא הוסיף אין לא הוסיף לא

### Part 7
מתניתין דלא כי האי תנא דתניא רבי שמעון בן יהודה אומר משום רבי שמעון בשר בחלב אסור באכילה ומותר בהנאה שנאמר כי עם קדוש אתה ונאמר להלן ואנשי קדש תהיון לי 

### Part 8
מה להלן אסור באכילה ומותר בהנאה אף כאן אסור באכילה ומותר בהנאה

### Part 9
רבי עקיבא אומר חיה ועוף וכו׳ הני הא אפקינהו לכדשמואל

### Part 10
קסבר רבי עקיבא איסור חל על איסור חלב ומתה לא צריכי קרא שליל גדי מעליא הוא אייתרו להו כולהו פרט לחיה ועוף ולבהמה טמאה

### Part 11
רבי יוסי הגלילי אומר נאמר לא תאכלו מאי איכא בין רבי יוסי הגלילי לרבי עקיבא

### Part 12
איכא בינייהו חיה רבי יוסי הגלילי סבר חיה דאורייתא ורבי עקיבא סבר חיה דרבנן

### Part 13
איבעית אימא עוף איכא בינייהו רבי עקיבא סבר חיה ועוף אינן מן התורה הא מדרבנן אסירי ורבי יוסי הגלילי סבר עוף אפילו מדרבנן נמי לא אסיר

### Part 14
תניא נמי הכי במקומו של רבי אליעזר היו כורתין עצים לעשות פחמין לעשות ברזל במקומו של רבי יוסי הגלילי היו אוכלין בשר עוף בחלב

### Part 15
לוי איקלע לבי יוסף רישבא אייתו לקמיה רישא דטיוסא בחלבא ולא אמר להו ולא מידי כי אתא לקמיה דרבי אמר ליה אמאי לא תשמתינהו

### Part 16
אמר ליה אתריה דרבי יהודה בן בתירא הוא ואמינא דרש להו כרבי יוסי הגלילי דאמר יצא עוף שאין לו חלב אם

### Part 17
מתני׳ קבת גוי ושל נבלה הרי זו אסורה המעמיד בעור של קבה כשרה

>Credit : William Davidson Edition
>License : CC-BY-NC