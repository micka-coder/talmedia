
### Part 1
זה הכלל דבר שגופה אסור ושאינה גופה מותר שאין גופה לאתויי מאי לאו לאתויי כהאי גונא

### Part 2
לא לאתויי קלוט במעי פרה ואליבא דרבי שמעון דאף על גב דאמר רבי שמעון קלוט בן פרה אסור הני מילי היכא דיצא לאויר העולם אבל במעי אמו שרי

### Part 3
בעי רב חנניא הוציא עובר את ידו בעזרה מהו מגו דהוי מחיצה לגבי קדשים הוי נמי לגבי דהאי או דלמא לגבי דהאי לאו מחיצה היא דמחיצת עובר אמו היא

### Part 4
אמר ליה אביי ותבעי לך קדשים קלים בירושלים קדשים קלים בירושלים מאי טעמא לא קא מיבעיא לך דמחיצת עובר אמו הוא הכא נמי מחיצת עובר אמו הוא

### Part 5
בעי אילפא הוציא עובר את ידו בין סימן לסימן מהו

### Part 6
מי מצטרף סימן ראשון לסימן שני לטהריה מידי נבלה או לא אמר רבא קל וחומר אם הועיל לו סימן ראשון לסימן שני להתירו באכילה לא יועיל לו לטהריה מידי נבלה

### Part 7
בעי רבי ירמיה מהו לחוש לזרעו

### Part 8
היכי דמי אילימא דאזל אבהמה מעלייתא מאי איריא האי דאית ביה איסור יוצא 

### Part 9
אפילו בן פקועה דעלמא נמי דאמר רב משרשיא לדברי האומר חוששין לזרע האב בן פקועה הבא על בהמה מעלייתא הולד אין לו תקנה

### Part 10
לא צריכא דאזל אבן פקועה דכוותיה מאי אבר מוליד אבר וחתיך ליה ושרי או דלמא מבלבל זרעיה

### Part 11
הדר אמר פשיטא דמבלבל זרעיה דאם כן סומא יולד סומא וקיטע יולד קיטע

### Part 12
אלא פשיטא דמבלבל זרעיה והכי קמיבעיא לן בהמה בעלמא לאו מכח חלב ודם קאתיא ושריא הכא נמי לא שנא או דלמא תרי איסורי אמרינן תלתא לא אמרינן

### Part 13
ולמאן אי לרבי מאיר איסור חלב ודם איכא איסור יוצא ליכא 

### Part 14
אי לרבי יהודה איסור יוצא איכא איסור חלב ודם ליכא

### Part 15
דתנן גיד הנשה נוהג בשליל וחלבו אסור דברי רבי מאיר רבי יהודה אומר אין נוהג בשליל וחלבו מותר

### Part 16
אלא כל מכח לא אמרינן דשרי 

### Part 17
והכי קמיבעיא לן מהו לגמוע את חלבו חלב דעלמא לא כאבר מן החי דמי ושרי האי נמי לא שנא 

### Part 18
או דלמא התם אית ליה תקנתא לאיסוריה בשחיטה הכא לית ליה תקנתא לאיסוריה בשחיטה תיקו

### Part 19
חותך מעובר וכו׳ מנלן דכתיב וכל בהמה מפרסת פרסה וגו׳ בהמה בבהמה לרבות את הולד

### Part 20
אלא מעתה ימירו בו

### Part 21
אלמה תנן אין ממירין לא אברין בעוברין ולא עוברין באברין ולא אברין ועוברין בשלמין ולא שלמין בהן

### Part 22
אלא אמר קרא וכל בהמה לרבות את הולד 

### Part 23
אי הכי אפילו חותך מן הטחול ומן הכליות נמי אלמה תנן חותך מן העובר שבמעיה מותר באכילה מן הטחול ומן הכליות אסור באכילה אמר קרא אותה שלמה ולא חסרה

### Part 24
אלא מעתה השוחט את הבהמה ומצא בה דמות יונה תשתרי אלמה אמר רבי יוחנן השוחט את הבהמה ומצא בה דמות יונה אסור באכילה

>Credit : William Davidson Edition
>License : CC-BY-NC