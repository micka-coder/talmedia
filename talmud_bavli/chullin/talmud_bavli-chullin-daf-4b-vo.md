
### Part 1
מותר מיד מפני שהן מחליפין

### Part 2
סברוה הא מני רבי יהודה היא דאמר חמץ אחר הפסח דאורייתא וקתני מפני שהן מחליפין אלמא לא שביק התירא ואכיל איסורא

### Part 3
ממאי דלמא רבי שמעון היא דאמר חמץ אחר הפסח דרבנן וכי מקילינן בדרבנן בדאורייתא לא מקילינן

### Part 4
ותיהוי נמי רבי שמעון מי קתני שאני אומר החליפו מפני שמחליפין קתני דודאי מחליפין ומה בדרבנן לא שביק התירא ואכיל איסורא בדאורייתא לא כל שכן

### Part 5
לימא מסייע ליה הכל שוחטין ואפילו כותי ואפילו ערל ואפילו ישראל משומד האי ערל היכי דמי אילימא מתו אחיו מחמת מילה האי ישראל מעליא הוא אלא פשיטא משומד לערלות וקא סבר משומד לדבר אחד לא הוי משומד לכל התורה כולה

### Part 6
אימא סיפא ואפילו ישראל משומד האי משומד היכי דמי אי משומד לדבר אחר היינו משומד לערלות אלא לאו משומד לאותו דבר וכדרבא

### Part 7
לא לעולם אימא לך משומד לאותו דבר לא מאי טעמא כיון דדש ביה כהתירא דמי ליה אלא משומד לעבודה זרה וכדרב ענן דאמר רב ענן אמר שמואל ישראל משומד לעבודה זרה מותר לאכול משחיטתו

### Part 8
גופא אמר רב ענן אמר שמואל ישראל משומד לעבודה זרה מותר לאכול משחיטתו שכן מצינו ביהושפט מלך יהודה שנהנה מסעודת אחאב שנאמר ויזבח לו אחאב צאן ובקר לרב ולעם אשר עמו ויסיתהו לעלות אל רמת גלעד

### Part 9
ודלמא מיזבח זבח מיכל לא אכל ויסיתהו כתיב ודלמא בדברים אין הסתה בדברים

### Part 10
ולא והכתיב כי יסיתך אחיך באכילה ובשתיה והכתיב ותסיתני בו לבלעו חנם למעלה שאני

### Part 11
ודלמא משתא אשתי מיכל לא אכל מאי שנא שתיה דאמרינן משומד לעבודה זרה לא הוי משומד לכל התורה כולה אכילה נמי משומד לעבודה זרה לא הוי משומד לכל התורה כולה

### Part 12
הכי השתא שתיה סתם יינן הוא ועדיין לא נאסר יינן של גוים אבל אכילה אימא לך משומד לעבודה זרה הוי משומד לכל התורה כולה

### Part 13
איבעית אימא לאו אורחיה דמלכא משתיא בלא מיכלא ואיבעית אימא ויזבח ויסיתהו כתיב במה הסיתו בזביחה

### Part 14
ודלמא עובדיה זבח לרוב כתיב עובדיה לא הוה ספיק

### Part 15
ודלמא שבעת אלפים זבוח דכתיב והשארתי בישראל שבעת אלפים כל הברכים אשר לא כרעו לבעל וגו׳ טמורי הוו מיטמרי מאיזבל

### Part 16
ודלמא גברי דאחאב הוו מעלו לא סלקא דעתך דכתיב משל מקשיב על דבר שקר כל משרתיו רשעים

### Part 17
ודלמא גברי דיהושפט נמי לא הוו מעלו זבוח גברי דאחאב אכול גברי דיהושפט זבוח עובדיה אכל יהושפט

### Part 18
לא סלקא דעתך מדמושל מקשיב על דבר שקר כל משרתיו רשעים הא לדבר אמת משרתיו צדיקים

### Part 19
ודלמא זבוח גברי דאחאב אכל אחאב וגבריה זבוח גברי דיהושפט אכל יהושפט וגבריה

>Credit : William Davidson Edition
>License : CC-BY-NC