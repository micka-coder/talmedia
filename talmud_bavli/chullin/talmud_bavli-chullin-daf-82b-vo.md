
### Part 1
האי מיבעי ליה לגופיה אם כן ליכתוב לא תשחוט מאי לא תשחטו

### Part 2
ואכתי מיבעי ליה דאי כתב רחמנא לא תשחוט הוה אמינא חד אין תרי לא

### Part 3
כתב רחמנא לא תשחטו ואפילו תרי אם כן לכתוב לא ישחטו

### Part 4
מאי לא תשחטו שמע מינה תרתי

### Part 5
שחטה ואת בת בתה אמר ליה אביי לרב יוסף מאי טעמא דסומכוס

### Part 6
קא סבר סומכוס אכל שני זיתי חלב בהעלם אחד חייב שתי חטאות

### Part 7
ובדין הוא דלישמעינן בעלמא והאי דקא משמע לן בהא להודיעך כחן דרבנן דאף על גב דגופין מוחלקין פטרי רבנן

### Part 8
או דלמא קסבר סומכוס אכל שני זיתי חלב בהעלם אחד אינו חייב אלא אחת והכא היינו טעמא הואיל וגופין מוחלקין אמר ליה אין קסבר אכל שני זיתי חלב בהעלם אחד חייב שתי חטאות

### Part 9
ממאי מדתנן הזורע כלאים כלאים לוקה מאי לוקה אילימא לוקה אחת פשיטא ועוד מאי כלאים כלאים אלא פשיטא שתי מלקיות

### Part 10
במאי עסקינן אילימא בזה אחר זה ובשתי התראות תנינא נזיר שהיה שותה יין כל היום אינו חייב אלא אחת אמרו לו אל תשתה והוא שותה אל תשתה והוא שותה חייב על כל אחת ואחת אלא פשיטא בבת אחת ובהתראה אחת

### Part 11
מני אילימא רבנן דפליגי עליה דסומכוס השתא ומה התם דגופין מוחלקין פטרי רבנן הכא לא כל שכן

### Part 12
אלא לאו סומכוס היא לא לעולם רבנן ומילתא אגב אורחיה קא משמע לן דאיכא תרי גווני כלאים

### Part 13
ולאפוקי מדרבי יאשיה דאמר רבי יאשיה עד שיזרע חטה ושעורה וחרצן במפולת יד קא משמע לן דכי זרע חטה וחרצן ושעורה וחרצן נמי מחייב

### Part 14
תא שמע אכל מזה כזית ומזה כזית סופג שמונים רבי יהודה אומר אינו סופג אלא ארבעים היכי דמי אילימא בזה אחר זה ובשתי התראות מאי טעמא דרבי יהודה התראת ספק היא ושמעינן ליה לרבי יהודה דאמר התראת ספק לא שמה התראה

### Part 15
דתניא הכה את זה וחזר והכה את זה קלל את זה וחזר וקלל את זה או שהכה שניהם בבת אחת או שקלל שניהם בבת אחת חייב

### Part 16
רבי יהודה אומר בבת אחת חייב בזה אחר זה פטור אלא פשיטא בבת אחת ובהתראה אחת

### Part 17
ומאן תנא קמא אילימא רבנן דפליגי עליה דסומכוס השתא ומה התם דגופין מוחלקין פטרי רבנן הכא לא כל שכן אלא לאו סומכוס היא

### Part 18
לא לעולם בזה אחר זה ורבנן והאי תנא סבר לה כאידך תנא דרבי יהודה

### Part 19
דאמר התראת ספק שמה התראה דתניא לא תותירו ממנו עד בקר והנתר ממנו עד בקר באש תשרפו

>Credit : William Davidson Edition
>License : CC-BY-NC