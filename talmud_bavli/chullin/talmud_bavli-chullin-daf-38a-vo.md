
### Part 1
גועה והטילה ריעי וכשכשה באזנה הרי זה פירכוס אמר להו אצטריכא ליה לאבא לאזוזי אוני שאני אומר כל שאינו דברים שהמיתה עושה

### Part 2
מאי נינהו דברים שהמיתה עושה אמר רב ענן לדידי מפרשא לי מיניה דמר שמואל היתה ידה כפופה ופשטתה דבר שהמיתה עושה פשוטה וכפפה דברים שאין המיתה עושה

### Part 3
מאי קא משמע לן תנינא בהמה דקה שפשטה ידה ולא החזירה פסולה שאינה אלא הוצאת נפש הא החזירה כשרה

### Part 4
אי ממתניתין הוה אמינא דוקא דכייפה ופשטה והדר כייפה לה אבל פשוטה וכפפתה לא קא משמע לן

### Part 5
מיתיבי רבי יוסי אומר היה רבי מאיר אומר גועה בשעת שחיטה אין זה פירכוס רבי אלעזר ברבי יוסי אומר משמו אפילו הטילה ריעי וכשכשה בזנבה אין זה פירכוס קשיא גועה אגועה קשיא ריעי אריעי 

### Part 6
גועה אגועה לא קשיא הא דעבי קלה הא דעמי קלה ריעי אריעי נמי לא קשיא כאן בשותתת כאן במתרזת

### Part 7
אמר רב חסדא פירכוס שאמרו בסוף שחיטה מאי בסוף שחיטה באמצע שחיטה לאפוקי תחלת שחיטה דלא

### Part 8
אמר רב חסדא מנא אמינא לה דתנן בהמה דקה שפשטה ידה ולא החזירה פסולה אימת אילימא בסוף שחיטה כל היכי תיחי ותיזיל אלא לאו באמצע שחיטה

### Part 9
אמר ליה רבא לעולם בסוף שחיטה שאני אומר כל שאינה עושה כן בסוף שחיטה בידוע שנשמתה נטולה הימנה קודם לכן

### Part 10
רב נחמן בר יצחק אמר פירכוס שאמרו בתחלת שחיטה

### Part 11
אמר רב נחמן בר יצחק מנא אמינא לה דתנן אמר רבי שמעון השוחט בלילה ולמחר מצא כתלים מלאים דם כשרה שזינקה וכמדת רבי אליעזר ואמר שמואל כותלי בית שחיטה שנינו אי אמרת בשלמא בתחלת שחיטה שפיר אלא אי אמרת בסוף שחיטה ליחוש דלמא בתחלת שחיטה זינקה 

### Part 12
ודלמא שאני זינוק דעדיף 

### Part 13
ומי עדיף והתנן רבי אליעזר אומר דייה אם זינקה קל מדרבן גמליאל ועדיף מדרבנן

### Part 14
אמר רבינא אמר לי סמא בר חילקאי אקשי בה אבוה דבר אבוברם ואמרי לה אחוה דבר אבוברם ומדרבנן מי עדיף והא תנן וחכמים אומרים עד שתפרכס או ביד או ברגל

### Part 15
רבנן אהייא קיימו אילימא אדרבן גמליאל כיון שפירכסה מיבעי ליה 

### Part 16
אלא פשיטא אדרבי אליעזר ואי עדיף מאי עד

### Part 17
רבא אמר פירכוס שאמרו בסוף שחיטה אמר רבא מנא אמינא לה דתניא שור 

>Credit : William Davidson Edition
>License : CC-BY-NC