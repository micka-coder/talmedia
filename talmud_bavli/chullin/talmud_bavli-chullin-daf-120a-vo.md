
### Part 1
אמתניתין העור והרוטב והקיפה וכו׳ מצטרפין לטמא טומאת אוכלין 

### Part 2
אמר ריש לקיש לא שנו אלא עצם דהוי שומר אבל נימא לא הויא שומר ורבי יוחנן אמר אפילו נימא נמי הויא שומר 

### Part 3
אמר ליה ריש לקיש לרבי יוחנן ומי איכא שומר על גבי שומר חלחולי מחלחל 

### Part 4
מתקיף לה רב אחא אלא מעתה תפילין היכי כתבינן הא בעינן כתיבה תמה וליכא 

### Part 5
אישתמיטתיה הא דאמרי במערבא כל נקב שהדיו עובר עליו אינו נקב 

### Part 6
איתיביה רבי יוחנן לריש לקיש עור שיש עליו כזית בשר הנוגע בציב היוצא ממנו ובשערה שכנגדו טמא מאי לאו משום שומר לא משום יד 

### Part 7
נימא אחת למאי חזיא כדאמר רבי אילעא במלאי שבין המלאין הכי נמי בנימא שבין הנימין 

### Part 8
והיכא איתמר דרבי אילעא אהא דתנן המלאי שבשבלין מטמאין ומיטמאין ואין מצטרפין מלאי למאי חזיא אמר רבי אילעא במלאי שבין המלאין

### Part 9
והרוטב מאי רוטב אמר רבא שומנא 

### Part 10
אמר ליה אביי הוא עצמו יטמא טומאת אוכלין אלא חלב דקריש 

### Part 11
מאי איריא קריש כי לא קריש נמי דאמר ריש לקיש ציר שעל גבי ירק מצטרף לככותבת ביום הכפורים 

### Part 12
התם משום יתובי דעתא הוא בכל דהו מיתבא דעתיה 

### Part 13
הכא משום איצטרופי הוא אי קריש מצטרף אי לא קריש לא מצטרף

### Part 14
והקיפה מאי קיפה אמר רבה פירמא 

### Part 15
אמר ליה אביי הוא עצמו יטמא טומאת אוכלין אלא אמר רב פפא תבלין

### Part 16
תנן התם הקפה את הדם ואכלו או שהמחה את החלב וגמעו חייב 

### Part 17
בשלמא הקפה את הדם ואכלו כיון דאקפיה אחשובי אחשביה אלא המחה את החלב וגמעו אכילה כתיבא ביה והא לאו אכילה היא 

### Part 18
אמר ריש לקיש אמר קרא נפש לרבות את השותה 

### Part 19
תניא נמי גבי חמץ כהאי גונא המחהו וגמעו אם חמץ הוא ענוש כרת אם מצה היא אין אדם יוצא בה ידי חובתו בפסח 

### Part 20
בשלמא אם מצה היא אין אדם יוצא בה ידי חובתו בפסח לחם עני אמר רחמנא והאי לאו לחם עני הוא אלא אם חמץ הוא ענוש כרת אכילה כתיבא ביה 

### Part 21
אמר ריש לקיש אמר קרא נפש לרבות את השותה 

### Part 22
ותניא נמי גבי נבלת עוף טהור כהאי גונא המחהו באור טמא בחמה טהור והוינן בה אכילה כתיב ביה 

### Part 23
אמר ריש לקיש אמר קרא נפש לרבות את השותה אי הכי בחמה נמי בחמה איסרוחי מסרח

### Part 24
וצריכי דאי כתב רחמנא חלב חמץ לא אתי מיניה שכן לא היתה לו שעת הכושר נבלה לא אתי מיניה שכן ענוש כרת 

### Part 25
ואי כתב רחמנא חמץ חלב לא אתי מיניה שכן לא הותר מכללו ונבלה לא אתיא מיניה שכן ענוש כרת 

### Part 26
ואי כתב רחמנא בנבלה הנך לא אתיא מינה שכן מטמאה 

### Part 27
חדא מחדא לא אתיא תיתי חדא מתרתי הי תיתי לא לכתוב רחמנא בנבלה ותיתי מהנך מה להנך שכן ענוש כרת 

### Part 28
לא לכתוב רחמנא בחמץ ותיתי מהנך מה להנך שכן לא היתה להן שעת הכושר 

### Part 29
לא לכתוב רחמנא בחלב ותיתי מהנך מה להנך שכן לא הותר מכללן תאמר בחלב שהותר מכללו 

### Part 30
ומאי ניהו אילימא חלב בהמה לגבוה נבלה נמי אשתראי מליקת עוף לגבוה 

### Part 31
ואלא חלב חיה להדיוט נבלה נמי אשתראי מליקה דחטאת העוף לכהנים 

### Part 32
לעולם חלב חיה להדיוט ודקא קשיא לך כהנים כהנים משלחן גבוה קא זכו 

### Part 33
והא דתניא הטמאים לאסור צירן ורוטבן וקיפה שלהן למה לי ליגמר מהני 

### Part 34
צריכי דאי לא כתב רחמנא הוה אמינא דיו לבא מן הדין להיות כנדון מה התם עד דאיכא כזית אף הכא נמי עד דאיכא כזית 

>Credit : William Davidson Edition
>License : CC-BY-NC