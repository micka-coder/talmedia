
### Part 1
דקוריא של צפרים קוטע ראשו של אחד מהן ונותן לו אכלו מותר לאכול משחיטתו ואם לאו אסור לאכול משחיטתו

### Part 2
אביי דייק מרישא רבא דייק מסיפא אביי דייק מרישא טעמא דישראל עומד על גביו אבל יוצא ונכנס לא

### Part 3
רבא דייק מסיפא טעמא דבא ומצאו ששחט אבל יוצא ונכנס שפיר דמי

### Part 4
ולאביי קשיא סיפא אמר לך יוצא ונכנס נמי בא ומצאו קרי ליה ולרבא קשיא רישא אמר לך יוצא ונכנס נמי כעומד על גביו דמי

### Part 5
כיוצא בו מצא בידו דקוריא של צפרין קוטע ראשו כו׳ אמאי ליחוש דלמא האי הוא דהוה שחיט שפיר

### Part 6
אמר רב מנשה (סימן מכניס איזמל בזכרים) במכניסן תחת כנפיו

### Part 7
ודלמא סימנא הוה יהיב ליה בגויה אמר רב משרשיא דממסמס ליה מסמוסי

### Part 8
ודלמא קסברי כותים אין שחיטה לעוף מן התורה

### Part 9
ולטעמיך שהייה דרסה חלדה הגרמה ועיקור מי כתיבן

### Part 10
אלא כיון דאחזיקו בהו אחזיקו בהו הכא נמי כיון דאחזיקו אחזיקו

### Part 11
ואחזוק ולא אחזוק בדלא כתיבא תנאי היא דתניא מצת כותי מותרת ואדם יוצא בה ידי חובתו בפסח

### Part 12
רבי אלעזר אוסר לפי שאין בקיאין בדקדוקי מצות כישראל

### Part 13
רבן שמעון בן גמליאל אומר כל מצוה שהחזיקו בה כותים הרבה מדקדקין בה יותר מישראל

### Part 14
אמר מר מצת כותי מותרת ואדם יוצא בה ידי חובתו בפסח פשיטא מהו דתימא לא בקיאי בשימור קא משמע לן רבי אלעזר אוסר לפי שאין בקיאין בדקדוקי מצות קסבר לא בקיאי בשימור

### Part 15
רבן שמעון בן גמליאל אומר כל מצוה שהחזיקו בה כותים הרבה מדקדקין בה יותר מישראל היינו תנא קמא איכא בינייהו דכתיבא ולא אחזיקו בה תנא קמא סבר כיון דכתיבא אף על גב דלא אחזיקו בה ורבן שמעון בן גמליאל סבר אי אחזוק אין אי לא אחזוק לא

### Part 16
אי הכי כל מצוה שהחזיקו בה כותים אם החזיקו מיבעי ליה

### Part 17
אלא איכא בינייהו דלא כתיבא ואחזיקו בה תנא קמא סבר כיון דלא כתיבא אף על גב דאחזיקו בה נמי לא רבן שמעון בן גמליאל סבר כיון דאחזוק אחזוק

### Part 18
גופא אמר רבא ישראל משומד אוכל נבילות לתיאבון בודק סכין ונותן לו ומותר לאכול משחיטתו

### Part 19
מאי טעמא כיון דאיכא התירא ואיסורא לא שביק התירא ואכיל איסורא

### Part 20
אי הכי כי לא בדק נמי מיטרח לא טרח

### Part 21
אמרו ליה רבנן לרבא תניא דמסייע לך חמצן של עוברי עבירה אחר הפסח

>Credit : William Davidson Edition
>License : CC-BY-NC