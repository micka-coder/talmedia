
### Part 1
ובענפוהי ידורן צפרי שמיא צפרי שמיא איקרו צפרי סתמא לא איקרו

### Part 2
תא שמע כל צפור טהרה מכלל דאיכא טמאה לא מכלל דאיכא אסורה

### Part 3
מאי היא אי טרפה בהדיא כתיב ואי בשחוטה דמצורע מסיפא דקרא נפקא וזה אשר לא תאכלו מהם לרבות שחוטת מצורע

### Part 4
לעולם בשחוטה דמצורע ולעבור עליו בעשה ובלא תעשה ולוקמה בטרפה ולעבור עליו בעשה ולא תעשה דבר הלמד מענינו ובענינא דשחוטה כתיב

### Part 5
תא שמע שתי צפרים חיות מאי חיות לאו שחיות בפיך מכלל דאיכא לאו שחיות בפיך לא מאי חיות שחיין ראשי אברים שלהן

### Part 6
תא שמע מסיפא טהרות מכלל דאיכא טמאות לא מכלל דאיכא טרפות 

### Part 7
טרפות מחיות נפקא הניחא למאן דאמר טרפה חיה אלא למאן דאמר טרפה אינה חיה מאי איכא למימר ועוד בין למאן דאמר טרפה חיה בין למאן דאמר אינה חיה מדתנא דבי רבי ישמעאל נפקא

### Part 8
דתנא דבי רבי ישמעאל נאמר מכשיר ומכפר בפנים ונאמר מכשיר ומכפר בחוץ

### Part 9
מה מכשיר ומכפר האמור בפנים עשה בו מכשיר כמכפר אף מכשיר ומכפר האמור בחוץ עשה בו מכשיר כמכפר

### Part 10
אלא אמר רב נחמן בר יצחק למעוטי צפורי עיר הנדחת למאי אי לשילוח לא אמרה תורה שלח לתקלה אלא לשחיטה

### Part 11
רבא אמר למעוטי שלא לזווג לה אחרת קודם שלוחיה למאי אי לשחיטה הא בעיא שילוח אלא לשילוח

### Part 12
רב פפא אמר לצפורים שהחליפו בצפורי עבודה זרה דכתיב והיית חרם כמהו כל מה שאתה מהייה הימנו כמוהו למאי אי לשילוח לא אמרה תורה שלח לתקלה אלא לשחיטה

### Part 13
רבינא אמר הכא במאי עסקינן בעוף שהרג את הנפש היכי דמי אי דגמר דינא בר קטלא הוא אלא קודם גמר דינא ולמאי אי לשילוח בעי לאתויי לבי דינא וקיומי ובערת הרע מקרבך אלא לשחיטה

### Part 14
עוף טמא רובץ על ביצי עוף טהור בשלמא עוף טמא רובץ על ביצי טהור בעינן צפור וליכא אלא עוף טהור רובץ על ביצי עוף טמא הא צפור הוא

### Part 15
כדאמר רב כהנא תקח לך ולא לכלביך הכא נמי תקח לך ולא לכלביך

### Part 16
והיכא איתמר דרב כהנא אהא דתניא אם טרפה חייב בשילוח אפרוחים טרפות פטור משילוח מנא הני מילי אמר רב כהנא דאמר קרא תקח לך ולא לכלביך

### Part 17
ולהקיש אם טרפה לאפרוחים מה אפרוחים טרפות פטור משילוח אף אם טרפה נמי פטור מלשלח

>Credit : William Davidson Edition
>License : CC-BY-NC