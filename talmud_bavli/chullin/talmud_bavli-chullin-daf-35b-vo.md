
### Part 1
שמא תשב עליהן אשתו נדה אבל בפירי לא אמרינן ורבי יצחק בפירי נמי אמר

### Part 2
מתיב רבי ירמיה מדיפתי ומי אמרינן בפירי והתנן אם אמר הפרשתי לתוכה רביעית קדש נאמן ולא קא מטמא ליה תרומה לקדש ואי אמרת טהרתה טומאה היא אצל הקדש תטמא תרומה לקדש

### Part 3
אמר ליה טומאה בחבורין קאמרת טומאה בחבורין שאני דמגו דמהימן אקדש מהימן נמי אתרומה 

### Part 4
מתיב רב הונא בר נתן השני שבחולין מטמא משקה חולין ופוסל אוכלי תרומה והשלישי מטמא משקה קדש ופוסל אוכלי קדש בחולין שנעשו על טהרת הקדש 

### Part 5
תנאי היא דתניא חולין שנעשו על טהרת קדש הרי הן כחולין 

### Part 6
רבי אלעזר ברבי צדוק אומר הרי הן כתרומה לטמא שנים ולפסול אחד

### Part 7
רבי שמעון אומר הוכשרו בשחיטה אמר רב אסי אומר היה רבי שמעון שחיטתו מכשרת ולא דם

### Part 8
לימא מסייע ליה רבי שמעון אומר הוכשרו בשחיטה מאי לאו בשחיטה ולא בדם לא אף בשחיטה 

### Part 9
תא שמע אמר להן רבי שמעון וכי הדם מכשיר והלא שחיטה מכשרת הכי קאמר להן וכי דם בלבד מכשיר אף שחיטה נמי מכשרת

### Part 10
תא שמע רבי שמעון אומר דם המת אינו מכשיר מאי לאו הא דם שחיטה מכשיר לא הא דם חללים מכשיר אבל דם שחיטה מאי לא מכשיר

### Part 11
לישמעינן דם שחיטה וכל שכן דם המת דם המת איצטריכא ליה סלקא דעתך אמינא מה לי קטליה איהו מה לי קטליה מלאך המות קא משמע לן

### Part 12
תא שמע רבי שמעון אומר דם מגפתו אינו מכשיר מאי לאו הא דם שחיטה מכשיר לא הא דם חללים מכשיר אבל דם שחיטה מאי לא מכשיר

### Part 13
לשמעינן דם שחיטה וכל שכן דם מגפתו דם מגפתו איצטריכא ליה סלקא דעתך אמינא מה לי קטליה כולה מה לי קטליה פלגא

### Part 14
ומאי שנא דם חללים דמכשיר דכתיב ודם חללים ישתה 

### Part 15
דם שחיטה נמי כתיב על הארץ תשפכנו כמים ההוא למישרי דמן דפסולי המוקדשין בהנאה הוא דאתא 

>Credit : William Davidson Edition
>License : CC-BY-NC