
### Part 1
רבי חייא ובי רבי אושעיא משבשתא היא ולא תותבו מינה בי מדרשא דלמא אינה בכלל מלקות ארבעים תניא

### Part 2
תא שמע דתני רבי אושעיא ורבי חייא לא תשוב ושב לא תכלה וכלה ישנן בכלל מלקות ארבעים דברי רבי יהודה

### Part 3
שמע מינה טעמיה דרבי יהודה משום דקסבר לאו שניתק לעשה לוקין עליו

### Part 4
דלמא התם היינו טעם דקסבר תעזב מעיקרא משמע

### Part 5
אמר ליה רבינא לרב אשי תא שמע לא תותירו ממנו עד בקר וגו׳ באש תשרפו בא הכתוב ליתן עשה אחר לא תעשה לומר לך שאין לוקין עליו דברי רבי יהודה

### Part 6
שמע מינה טעמא דרבי יהודה משום דקסבר שלח מעיקרא משמע שמע מינה

### Part 7
אמר ליה רב אידי לרב אשי מתניתין נמי דיקא דקתני הנוטל אם על הבנים רבי יהודה אומר לוקה ואין משלח ואי סלקא דעתך טעמא דרבי יהודה לאו שניתק לעשה לוקין עליו לוקה ומשלח מבעי ליה

### Part 8
ודלמא הכי קאמר במתניתין אין נפטר עד דמלקין ליה

### Part 9
עד כמה משלחה אמר רב יהודה כדי שתצא מתחת ידו במה משלחה רב הונא אמר ברגליה רב יהודה אמר באגפיה רב הונא אמר ברגליה דכתיב משלחי רגל השור והחמור רב יהודה אמר באגפיה דהא כנפיה נינהו

### Part 10
ההוא דגזינהו לגפה ושלחה ואחר כך תפשה נגדיה רב יהודה אמר ליה זיל רבי לה גדפיה ושלחה 

### Part 11
כמאן אי כרבי יהודה לוקה ואין משלח אי כרבנן משלח ואין לוקה לעולם כרבנן ומכת מרדות מדרבנן

### Part 12
ההוא דאתא לקמיה דרבא אמר ליה תימה מהו אמר לא ידע האי גברא דעוף טהור חייב לשלוחי אמר ליה דילמא חדא ביעתא הוא דרמיא אמר ליה האי ידעי לך מתניתין היא אין שם אלא אפרוח אחד או ביצה אחת חייב לשלח

### Part 13
שלחה ואהדר לה רבא פרסתקי ותפסה וליחוש לחשדא כלאחר יד

### Part 14
תנו רבנן יוני שובך ויוני עלייה חייבות בשלוח ואסורות משום גזל מפני דרכי שלום 

### Part 15
ואי איתא להא דאמר רבי יוסי בר רבי חנינא חצרו של אדם קונה לו שלא מדעתו קרי כאן כי יקרא פרט למזומן

### Part 16
אמר רב ביצה עם יציאת רובה הוא דאחייב בשלוח מקנא לא קני עד דתפול לחצרו וכי קתני חייבות בשלוח מקמי דתפול לחצרו

### Part 17
אי הכי אמאי אסורות משום גזל אאמם ואיבעית אימא לעולם אביצה וביצה כיון דנפיק ליה רובא דעתיה עליה

### Part 18
והשתא דאמר רב יהודה אמר רב אסור לזכות בביצים שהאם רובצת עליהן שנאמר שלח את האם והדר הבנים תקח לך אפילו תימא אף על גב דנפל לחצרו כל היכא דאיהו מצי זכי חצרו נמי זכיא וכל היכא דאיהו לא מצי זכי חצרו נמי לא זכיא ליה

### Part 19
אי הכי אמאי אסורות מפני דרכי שלום אי דשלחה גזל מעליא הוא אי דלא שלחה שלוחי בעי 

### Part 20
בקטן קטן בר דרכי שלום הוא הכי קאמר אביו של קטן חייב להחזיר לו מפני דרכי שלום

### Part 21
לוי בר סימון אקני פירות שובכו לרב יהודה אתא לקמיה דשמואל אמר ליה זיל טרוף אקן דליתגבהו וקנינהו

### Part 22
למאי אי למקנא לקנינהו ליה בסודר אי ביום טוב

>Credit : William Davidson Edition
>License : CC-BY-NC