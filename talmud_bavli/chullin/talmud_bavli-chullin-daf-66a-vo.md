
### Part 1
במאי קמיפלגי תנא דבי רב ותנא דבי רבי ישמעאל בראשו ארוך קמיפלגי 

### Part 2
תנא דבי רב סבר אשר לו כרעים כלל ארבה סלעם חרגל חגב למינהו פרט כלל ופרט אין בכלל אלא מה שבפרט דמיניה אין דלאו דמיניה לא ומרבי דדמי ליה משני צדדין

### Part 3
תנא דבי רבי ישמעאל סבר אשר לו כרעים כלל ארבה סלעם חרגל חגב פרט למינהו חזר וכלל כלל ופרט וכלל אי אתה דן אלא כעין הפרט ומרבי כל דדמי ליה בחד צד 

### Part 4
והא לא דמי כללא קמא לכללא בתרא כללא קמא אשר לו כרעים אמר רחמנא דאית ליה אכול דלית ליה לא תיכול כללא בתרא עד דשוו בארבעה סימנין 

### Part 5
תנא דבי רבי ישמעאל בכללי ופרטי כי האי גוונא דאין ודאמרינן נמי בעלמא דדאין תנא דבי רבי ישמעאל בכללי ופרטי כי האי גוונא מהכא 

### Part 6
אמר מר אי שמו חגב יכול אין בו כל הסימנין הללו תלמוד לומר למינהו עד שיהו בו כל הסימנין הללו אין בו כל הסימנין הללו מהיכא תיתי ארבה וחרגול כתיב 

### Part 7
אי לא כתיב סלעם כדקאמרת השתא דכתיב סלעם לרבויי ראשו ארוך אימא לירבי נמי כל דהו קא משמע לן 

### Part 8
מאי שנא התם דאמרת סלעם זה רשון חרגל זה ניפול ומאי שנא הכא דאמרת סלעם זה ניפול חרגל זה רשון מר כי אתריה ומר כי אתריה

### Part 9
ובדגים כל שיש לו סנפיר וקשקשת תנו רבנן אין לו עכשיו ועתיד לגדל לאחר זמן כגון הסולתנית והעפיאן הרי זה מותר יש לו עכשיו ועתיד להשירן בשעה שעולה מן המים כגון 

>Credit : William Davidson Edition
>License : CC-BY-NC