
### Part 1
סתימתאה אבל חכמים אומרים שנים שוחטים זבח אחד 

### Part 2
ולרבי אלעזר ברבי שמעון נמי לפלוג כגון דשחט חד גברא בשני סודרים דסודר קמא לא מטמא וסודר בתרא מטמא אלא בפסולא דפרה קא מיירי בהכשרה לא קא מיירי

### Part 3
מתיב רב אידי בר אבין ובמועד לשמו פטור שלא לשמו חייב

### Part 4
והוינן בה טעמא דשלא לשמו הא סתמא פטור

### Part 5
ואמאי פטור פסח בשאר ימות השנה שלמים הוא שמע מינה פסח בשאר ימות השנה בעי עקירה

### Part 6
ואמר רבי חייא בר גמדא נזרקה מפי חבורה ואמרו הכא במאי עסקינן כגון שהיו בעלים טמאי מתים דנדחין לפסח שני דסתמא לשמו קאי והאי הוא דבעי עקירה הא אחר לא בעי עקירה

### Part 7
אי אמרת בשלמא ישנה לשחיטה מתחלה ועד סוף איפסיל ליה מתחלת שחיטה אלא אי אמרת אינה לשחיטה אלא בסוף כיון דשחט ביה פורתא אידחי ליה מפסח אידך כי קא שחיט שלמים קא שחיט

### Part 8
אמר ליה אביי נהי דאידחי ליה מפסח מדמי פסח מי אידחי

### Part 9
וכי תימא בעי העמדה והערכה והתנן שחט בה שנים או רוב שנים ועדיין היא מפרכסת הרי היא כחיה לכל דבריה

### Part 10
אמר רב יהודה אמר רב השוחט בשנים ושלשה מקומות שחיטתו כשרה כי אמריתה קמיה דשמואל אמר לי בעינן שחיטה מפורעת וליכא

### Part 11
ואף רבי שמעון בן לקיש סבר בעינן שחיטה מפורעת דאמר רבי שמעון בן לקיש מנין לשחיטה שהיא מפורעת שנאמר חץ שחוט לשונם מרמה דבר

### Part 12
מתיב רבי אלעזר שנים אוחזין בסכין ושוחטין אפילו אחד מלמעלה ואחד מלמטה שחיטתו כשרה אמאי והא ליכא שחיטה מפורעת

### Part 13
אמר ליה רבי ירמיה משנתינו בסכין אחד ושני בני אדם

### Part 14
אמר ליה רבי אבא אי הכי היינו דתני עלה אין חוששין שמא יטרפו זה על זה אי אמרת בשלמא בשתי סכינין ושני בני אדם שפיר מהו דתימא ליחוש דלמא סמכי אהדדי והאי לא אתי למעבד רובא והאי לא אתי למעבד רובא קא משמע לן דאין חוששין 

### Part 15
אלא אי אמרת בסכין אחת ושני בני אדם האי אין חוששין שמא יטרפו זה על זה שמא ידרוסו זה על זה מיבעי ליה

### Part 16
אמר ליה רבי אבין תני אין חוששין 

>Credit : William Davidson Edition
>License : CC-BY-NC