
### Part 1
הכא במאי עסקינן דיתיב גוי אמסחתא 

### Part 2
דכותה גבי כהן דיתיב אמסחתא אמאי צריך לרשום דאמרי בשרא קא זבין אי הכי גוי נמי אמרי בשרא קא זבין 

### Part 3
אלא הכא במאי עסקינן דיתיב גוי אכספתא דכותה גבי כהן דיתיב אכספתא אמאי צריך לרשום אמרי המוני הימניה גוי נמי אמרי המוני הימניה 

### Part 4
אין אמונה בגוי איבעית אימא סתם גוי מפעא פעי

### Part 5
אמר מר ופסולי המוקדשין אין צריך לרשום אלמא מוכחא מלתא והא אנן תנן פסולי המוקדשין נמכרים באיטליז ונשחטים באיטליז ונשקלים בליטרא 

### Part 6
תרגמא רב אדא בר אהבה קמיה דרב פפא באותן הנמכרים בתוך הבית

### Part 7
אמר רב הונא שותף בראש פטור מן הלחי שותף ביד פטור מן הזרוע שותף בבני מעיין פטור מן הקבה וחייא בר רב אמר אפילו שותף באחת מהן פטור מכולן 

### Part 8
מיתיבי הראש שלי וכולה שלך ואפילו אחד ממאה בראש פטור היד שלי וכולה שלך אפילו אחד ממאה ביד פטור בני מעיין שלי וכולה שלך אפילו אחד ממאה בהן פטור 

### Part 9
מאי לאו פטור מן הלחי וחייב בכולן פטור מן הזרוע וחייב בכולן פטור מן הקבה וחייב בכולן לא פטור מכולן 

### Part 10
וליתני פטור מכולן ועוד תניא הראש שלי וכולה שלך אפילו אחד ממאה בראש פטור מן הלחי וחייב בכולן תיובתא דחייא בר רב תיובתא

### Part 11
אמר רב חסדא הא מתניתא אטעיתיה לחייא בר רב דתניא עשרים וארבע מתנות כהונה הן וכולן ניתנו לאהרן ולבניו בכלל ופרט וברית מלח 

### Part 12
כל המקיימן כאילו קיים בכלל ופרט וברית מלח וכל העובר עליהן כאילו עובר על בכלל ופרט וברית מלח 

### Part 13
ואלו הן עשר במקדש וארבע בירושלים ועשר בגבולים עשר במקדש חטאת וחטאת העוף אשם ודאי ואשם תלוי וזבחי שלמי צבור ולוג שמן של מצורע ושתי הלחם ולחם הפנים ושירי מנחות ומנחת העומר 

### Part 14
וארבע בירושלים הבכורה והבכורים ומורם מן התודה ומאיל נזיר ועורות קדשים 

### Part 15
ועשר בגבולים תרומה ותרומת מעשר וחלה וראשית הגז ומתנות ופדיון הבן ופדיון פטר חמור 

### Part 16
ושדה אחוזה ושדה חרמים וגזל הגר

### Part 17
הוא סבר מדקא חשיב להו למתנות בחדא חדא נינהו ולא היא אטו מורם מתודה ואיל נזיר דקא חשיב להו כחדא משום דחדא נינהו אלא כיון דדמיין להדדי חשיב להו כחדא הכי נמי כיון דדמיין להדדי חשיב להו כחדא

### Part 18
איבעיא להו הראש שלך וכולה שלי מהו בתר חיובא אזלינן וחיובא גבי ישראל הוא או דלמא בתר עיקר בהמה אזלינן ועיקר בהמה דכהן הוא 

### Part 19
תא שמע גוי וכהן שמסרו צאנם לישראל לגזוז פטור הלוקח גז צאנו של גוי פטור מראשית הגז 

### Part 20
וזה חומר בזרוע ובלחיים ובקבה יותר מראשית הגז שמע מינה בתר חיובא אזלינן שמע מינה

### Part 21
ואם אמר לו חוץ מן המתנות פטור מן המתנות 

>Credit : William Davidson Edition
>License : CC-BY-NC