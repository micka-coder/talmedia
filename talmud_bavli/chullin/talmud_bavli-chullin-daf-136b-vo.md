
### Part 1
דלא כרבי אלעאי 

### Part 2
אי מה תרומה ממין על שאינו מינו לא אף ראשית הגז ממין על שאינו מינו לא 

### Part 3
וגבי תרומה מנלן דתניא היו לו שני מיני תאנים שחורות ולבנות וכן שני מיני חטין אין תורמים ומעשרים מזה על זה רבי יצחק אומר משום רבי אלעאי בית שמאי אומרים אין תורמין ובית הלל אומרים תורמין אף ראשית הגז ממין על שאינו מינו לא 

### Part 4
אין והתנן היו לו שני מינים שחופות ולבנות מכר לו שחופות אבל לא לבנות זה נותן לעצמו וזה נותן לעצמו 

### Part 5
אלא מעתה סיפא דקתני זכרים אבל לא נקבות זה נותן לעצמו וזה נותן לעצמו הכי נמי משום דתרי מיני נינהו

### Part 6
אלא עצה טובה קא משמע לן דליתיב ליה מהאי דרכיך ומהאי דאשון הכא נמי עצה טובה קא משמע לן דליתיב להו מתרוייהו 

### Part 7
הא אוקימנא למתניתין דלא כרבי אלעאי

### Part 8
אי מה תרומה בעינן ראשית ששיריה ניכרין אף ראשית הגז ששיריה ניכרין אין 

### Part 9
והתנן האומר כל גרני תרומה וכל עיסתי חלה לא אמר כלום הא כל גזיי ראשית דבריו קיימין ותניא אידך לא אמר כלום 

### Part 10
אלא לאו שמע מינה הא רבי אלעאי והא רבנן שמע מינה

### Part 11
אמר רב נחמן בר יצחק האידנא נהוג עלמא כהני תלת סבי כרבי אלעאי בראשית הגז דתניא רבי אלעאי אומר ראשית הגז אינו נוהג אלא בארץ 

### Part 12
וכרבי יהודה בן בתירה בדברי תורה דתניא רבי יהודה בן בתירה אומר אין דברי תורה מקבלין טומאה

### Part 13
וכרבי יאשיה בכלאים דתניא רבי יאשיה אומר לעולם אין חייב עד שיזרע חטה ושעורה וחרצן במפולת יד 

### Part 14
חומר בזרוע [וכו׳] וליתני חומר בראשית הגז שנוהג בטרפות מה שאין כן במתנות 

### Part 15
אמר רבינא הא מני רבי שמעון היא דתניא רבי שמעון פוטר את הטרפות מראשית הגז מאי טעמא דרבי שמעון יליף נתינה נתינה ממתנות מה מתנות טרפה לא אף ראשית הגז נמי טרפה לא 

### Part 16
ואי יליף נתינה נתינה ממתנות לילף נתינה נתינה מתרומה מה תרומה בארץ אין בחוצה לארץ לא אף ראשית הגז נמי בארץ אין בחוצה לארץ לא אלמה תנן ראשית הגז נוהג בארץ ובחוצה לארץ 

### Part 17
אלא היינו טעמא דרבי שמעון דיליף צאן צאן ממעשר מה מעשר טרפה לא אף ראשית הגז טרפה לא 

### Part 18
והתם מנלן דכתיב כל אשר יעבר תחת השבט פרט לטרפה שאינה עוברת ולילף צאן צאן מבכור מה בכור אפילו טרפה אף ראשית הגז אפילו טרפה 

### Part 19
מסתברא ממעשר הוה ליה למילף שכן זכרים טמאין 

### Part 20
במרובין מרחם 

### Part 21
אדם פשוט לפני הדבור

### Part 22
אדרבה מבכור הוה ליה למילף שכן יתום שלקחו 

### Part 23
בשותפות נתנו בפני כהן

>Credit : William Davidson Edition
>License : CC-BY-NC