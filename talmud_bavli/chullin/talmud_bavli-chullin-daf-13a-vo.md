
### Part 1
ואין להן מחשבה

### Part 2
אמר ליה מחשבה גרידתא לא קא מיבעיא ליה כי קא מיבעיא ליה מחשבתו ניכרת מתוך מעשיו

### Part 3
כגון דהוה קיימא עולה בדרום ואתיוה בצפון ושחטה מאי מדאתייא בצפון ושחט איכוין לה או דילמא מקום הוא דלא איתרמי ליה

### Part 4
הא נמי אמרה רבי יוחנן חדא זימנא דתנן המעלה פירותיו לגג מפני הכנימה וירד עליהם טל אינן בכי יותן ואם נתכוין לכך הרי הן בכי יותן

### Part 5
העלום חרש שוטה וקטן אף על פי שנתכוונו לכך אינן בכי יותן מפני שיש להן מעשה ואין להן מחשבה

### Part 6
ואמר רבי יוחנן לא שנו אלא שלא היפך בהן אבל היפך בהן הרי זה בכי יותן

### Part 7
הכי קא מיבעיא ליה דאורייתא או דרבנן

### Part 8
רב נחמן בר יצחק מתני הכי אמר רבי חייא בר אבא בעי רבי יוחנן קטן יש לו מעשה או אין לו מעשה

### Part 9
אמר ליה רבי אמי ותיבעי ליה מחשבה מאי שנא מחשבה דלא קא מיבעיא ליה דתנן אין להן מחשבה מעשה נמי לא תיבעי ליה דתנן יש להן מעשה

### Part 10
הכי קא מיבעיא ליה דאורייתא או דרבנן ופשיט יש להן מעשה ואפילו מדאורייתא אין להן מחשבה ואפילו מדרבנן מחשבתו ניכרת מתוך מעשיו מדאורייתא אין לו מדרבנן יש לו

### Part 11
בעא מיניה שמואל מרב הונא מנין למתעסק בקדשים שהוא פסול שנאמר ושחט את בן הבקר שתהא שחיטה לשם בן בקר אמר לו זו בידינו היא לעכב מנין תלמוד לומר לרצונכם תזבחהו לדעתכם זבוחו

### Part 12
מתני׳ שחיטת נכרי נבלה ומטמאה במשא

### Part 13
גמ׳ נבלה אין איסור הנאה לא מאן תנא אמר רבי חייא ברבי אבא אמר רבי יוחנן דלא כרבי אליעזר דאי רבי אליעזר האמר סתם מחשבת נכרי לעבודה זרה

### Part 14
רבי אמי אמר הכי קתני שחיטת נכרי נבלה הא דמין לעבודה זרה תנינא להא דתנו רבנן שחיטת מין לעבודה זרה פיתו פת כותי יינו יין נסך ספריו ספרי קוסמין פירותיו טבלין ויש אומרים אף

>Credit : William Davidson Edition
>License : CC-BY-NC