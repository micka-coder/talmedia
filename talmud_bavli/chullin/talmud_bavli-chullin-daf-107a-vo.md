
### Part 1
פקתא דערבות כגון אתון דלא שכיחי לכו מיא משו ידייכו מצפרא ואתנו עלייהו לכולא יומא איכא דאמרי בשעת הדחק אין שלא בשעת הדחק לא ופליגא דרב ואיכא דאמרי אפילו שלא בשעת הדחק נמי והיינו דרב

### Part 2
אמר רב פפא האי אריתא דדלאי אין נוטלין ממנו לידים דלא אתו מכח גברא ואי מיקרב לגבי דולא דקאתו מכח גברא נוטלין ממנו לידים

### Part 3
ואי בזיע דולא בכונס משקה מילף לייפי ומטביל בה את הידים ואמר רבא כלי שניקב בכונס משקה אין נוטלין ממנו לידים

### Part 4
ואמר רבא כלי שאין בו רביעית אין נוטלין ממנו לידים איני והאמר רבא כלי שאין מחזיק רביעית אין נוטלין ממנו לידים הא מחזיק אף על גב דלית ביה

### Part 5
לא קשיא הא לחד הא לתרי דתניא מי רביעית נוטלין לידים לאחד ואפילו לשנים

### Part 6
אמר ליה רב ששת לאמימר קפדיתו אמנא אמר ליה אין אחזותא אמר ליה אין אשיעורא אמר ליה אין

### Part 7
איכא דאמרי הכי אמר ליה אמנא ואחזותא קפדינן אשיעורא לא קפדינן דתניא מי רביעית נוטלין לידים לאחד ואפילו לשנים

### Part 8
ולא היא שאני התם משום דקאתו משירי טהרה

### Part 9
אתקין רב יעקב מנהר פקוד נטלא בת רביעתא אתקין רב אשי בהוצל כוזא בת רביעתא

### Part 10
ואמר רבא מגופת חבית שתקנה נוטלין ממנה לידים תניא נמי הכי מגופת חבית שתקנה נוטלין ממנה לידים חמת וכפישה שתקנן נוטלין מהם לידים שק וקופה אף על פי שמקבלים אין נוטלין מהם לידים

### Part 11
איבעיא להו מהו לאכול במפה מי חיישינן דלמא נגע או לא

### Part 12
תא שמע וכשנתנו לו לרבי צדוק אוכל פחות מכביצה נוטלו במפה ואוכלו חוץ לסוכה ואין מברך אחריו מאי לאו הא כביצה בעי נטילת ידים

### Part 13
דלמא הא כביצה בעי סוכה ובעי ברכה

### Part 14
תא שמע דשמואל אשכחיה לרב דקאכיל במפה אמר ליה

>Credit : William Davidson Edition
>License : CC-BY-NC