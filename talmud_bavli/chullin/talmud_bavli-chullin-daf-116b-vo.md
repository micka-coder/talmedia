
### Part 1
אם יש בנותן טעם הרי זו אסורה כשרה שינקה מן הטרפה קבתה אסורה טרפה שינקה מן הכשרה קבתה מותרת מפני שכנוס במעיה

### Part 2
גמ׳ אטו קבת גוי לאו נבלה היא אמר רב הונא הכא בלוקח גדי מן הגוי עסקינן וחיישינן שמא ינק מן הטרפה

### Part 3
ומי חיישינן שמא ינק מן הטרפה והתנן לוקחים ביצים מן הגוים ואין חוששין לא משום נבלה ולא משום טרפה אלא אימא חיישינן שמא ינק מן הטמאה

### Part 4
ומאי שנא טרפה דלא חיישינן ומאי שנא טמאה דחיישינן טרפה לא שכיחא טמאה שכיחא

### Part 5
אי שכיחא אפילו גבי דידן ניחוש אנן דבדלינן מינייהו וכי חזינן להו מפרשינן להו לא גזרו בהו רבנן אינהו דלא בדילי מינייהו וכי חזו להו לא מפרשי להו גזרו בהו רבנן

### Part 6
ושמואל אמר חדא קתני קבת שחיטת גוי נבלה

### Part 7
ומי אמר שמואל הכי והאמר שמואל מפני מה אסרו גבינת הגוים מפני שמעמידין אותה בעור קבת נבלה הא קבה גופה שריא

### Part 8
לא קשיא כאן קודם חזרה כאן לאחר חזרה

### Part 9
כשרה שינקה מן הטרפה [וכו׳] והא קתני רישא קבת גוי ושל נבלה הרי זו אסורה

### Part 10
אמר רב חסדא רישא נראה כאוכל נבלות הכא איכא שחיטה

### Part 11
אמר ליה רבא ולאו כל דכן הוא ומה נבלה דמאיסה דאי שרית ליה קבתה לא אתי למיכל מינה אמרת לא טרפה שחוטה דאי שרית אתי למיכל מינה לא כל שכן

### Part 12
אלא אמר רב יצחק אמר רבי יוחנן לא קשיא כאן קודם חזרה כאן לאחר חזרה ומשנה לא זזה ממקומה

### Part 13
אמר רבי חייא בר אבא אמר רבי יוחנן מעמידין בקבת נבלות ואין מעמידין בקבת שחיטת גוי אמר לפניו רבי שמעון בר אבא כמאן כרבי אליעזר דאמר סתם מחשבת גוי לעבודה זרה

### Part 14
אמר ליה ואלא כמאן 

### Part 15
כי אתא רב שמואל בר רב יצחק אמר רבי יוחנן מעמידין בין בקבת נבלה בין בקבת שחיטת גוי שלא לחוש לדברי רבי אליעזר

### Part 16
והלכתא אין מעמידין בעור קבת נבלה אבל מעמידין בקבת נבלה ובקבת שחיטת גוי ובקבת כשרה שינקה מן הטרפה וכל שכן בקבת טרפה שינקה מן הכשרה מאי טעמא חלב המכונס בה פירשא בעלמא הוא

### Part 17
מתני׳ חומר בחלב מבדם וחומר בדם מבחלב חומר בחלב שהחלב

>Credit : William Davidson Edition
>License : CC-BY-NC