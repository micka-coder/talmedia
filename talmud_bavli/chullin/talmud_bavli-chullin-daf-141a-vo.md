
### Part 1
ליתני רובדי אילן וכל שכן מעופפת מעופפת איצטריך ליה דאפילו כנפיה נוגעות בקן פטור מלשלח

### Part 2
והאנן תנן בזמן שכנפיה נוגעות בקן חייב לשלח אמר רב יהודה כי קתני מתניתין בנוגע מן הצד

### Part 3
אין שם אפרוח וכו׳ אמר ליה ההוא מרבנן לרבא אימא איפכא אין שם אפרוח אלא אחד או ביצה אחת פטור מלשלח דבעינן אפרחים או ביצים וליכא

### Part 4
היו שם אפרוחים מפריחים או ביצים מוזרות חייב לשלח שנאמר קן קן מכל מקום אם כן נכתוב קרא והאם רבצת עליהם מאי והאם רבצת על האפרחים או על הביצים לאקושי אפרוחים לביצים וביצים לאפרוחים

### Part 5
מתני׳ שלחה וחזרה אפילו ארבעה וחמשה פעמים חייב שנאמר שלח תשלח את האם אמר הריני נוטל את האם ומשלח את הבנים חייב שנאמר שלח תשלח את האם נטל את הבנים והחזירן לה ואחר כך חזרה האם עליהן פטור מלשלח

### Part 6
גמ׳ אמר ליה ההוא מרבנן לרבא ואימא שלח חדא זימנא תשלח תרי זימנין 

### Part 7
אמר ליה שלח אפילו מאה פעמים תשלח אין לי אלא לדבר הרשות לדבר מצוה מנין תלמוד לומר תשלח מכל מקום

### Part 8
אמר ליה רבי אבא בריה דרב יוסף בר רבא לרב כהנא אלא טעמא דכתב רחמנא תשלח הא לאו הכי הוה אמינא לדבר מצוה לא עשה ולא תעשה הוא ואין עשה דוחה לא תעשה ועשה

### Part 9
לא צריכא דעבר ושקלה לאם דלאו עבריה עשה הוא דאיכא ליתי עשה ולידחי עשה קא משמע לן

### Part 10
הניחא למאן דתני קיימו ולא קיימו 

### Part 11
אלא למאן דתני בטלו ולא בטלו כמה דלא שחטה לא עבריה ללאו

### Part 12
ותו לרבי יהודה דאמר שלח מעיקרא משמע אפילו עשה נמי ליכא

### Part 13
אלא אמר מר בר רב אשי כגון שנטלה על מנת לשלח דלאו ליכא עשה הוא דאיכא וליתי עשה ולידחי עשה

### Part 14
מאי אולמיה דהאי עשה מהאי עשה סלקא דעתך הואיל ואמר מר גדול שלום שבין איש לאשתו שהרי אמרה תורה שמו של הקדוש ברוך הוא שנכתב בקדושה ימחה על המים 

### Part 15
והאי מצורע כיון דכמה דלא מטהר אסור בתשמיש המטה דכתיב וישב מחוץ לאהלו שבעת ימים אהלו זו אשתו מכאן שאסור בתשמיש המטה מהו דתימא כיון דאסור בתשמיש המטה ליתי עשה דידיה ולידחי עשה דשלוח הקן קא משמע לן

### Part 16
מתני׳ הנוטל אם על הבנים רבי יהודה אומר לוקה ואינו משלח וחכמים אומרים משלח ואינו לוקה זה הכלל כל מצות לא תעשה שיש בה קום עשה אין לוקין עליה

### Part 17
גמ׳ בעי רבי אבא בר ממל טעמא דרבי יהודה משום דסבר לאו שניתק לעשה לוקין עליו 

### Part 18
או דלמא בעלמא סבר לאו שניתק לעשה אין לוקין עליו והכא היינו טעמא משום דקסבר שלח מעיקרא משמע

### Part 19
תא שמע גנב וגזלן ישנן בכלל מלקות דברי רבי יהודה והא הכא דלאו שניתק לעשה הוא דרחמנא אמר לא תגזל והשיב את הגזלה שמע מינה טעמא דרבי יהודה משום דקסבר לאו שניתק לעשה לוקין עליו

### Part 20
אמר ליה רבי זירא לאו אמינא לכו כל מתניתא דלא תניא בי

>Credit : William Davidson Edition
>License : CC-BY-NC