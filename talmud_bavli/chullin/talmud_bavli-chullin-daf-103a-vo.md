
### Part 1
אכל אבר מן החי מן הטרפה רבי יוחנן אמר חייב שתים ורבי שמעון בן לקיש אמר אינו חייב אלא אחת

### Part 2
בשלמא לרבי יוחנן ניחא אלא לרבי שמעון בן לקיש קשיא

### Part 3
אמר רב יוסף לא קשיא כאן בבהמה אחת כאן בשתי בהמות בשתי בהמות מיחייב שתים בבהמה אחת פליגי

### Part 4
בבהמה אחת במאי פליגי אמר אביי כגון שנטרפה עם יציאת רובה מר סבר בהמה בחייה לאברים עומדת ואיסור טרפה ואיסור אבר בהדי הדדי קאתו

### Part 5
ומר סבר בהמה בחייה לאו לאברים עומדת ולא אתי איסור אבר חייל אאיסור טרפה

### Part 6
ואיבעית אימא דכולי עלמא בהמה בחייה לאו לאברים עומדת ובמיתי איסור אבר מיחל אאיסור טרפה קא מיפלגי מר סבר אתי איסור אבר חייל אאיסור טרפה ומר סבר לא אתי איסור אבר חייל אאיסור טרפה

### Part 7
איבעית אימא דכולי עלמא בהמה בחייה לאברים עומדת וכגון שנטרפה לאחר מכאן ובמיתי איסור טרפה חייל אאיסור אבר קא מיפלגי

### Part 8
מר סבר אתי וחייל ומר סבר לא אתי וחייל

### Part 9
רבא אמר כגון שתלש ממנה אבר וטרפה בו מר סבר בהמה בחייה לאברים אינה עומדת איסור אבר ואיסור טרפה בהדי הדדי קאתו

### Part 10
ומר סבר בהמה בחייה לאברים עומדת ולא אתי איסור טרפה חייל אאיסור אבר

### Part 11
אמר רבי חייא בר אבא אמר רבי יוחנן אכל חלב מן החי מן הטרפה חייב שתים אמר ליה רבי אמי ולימא מר שלש שאני אומר שלש איתמר נמי אמר רבי אבהו אמר רבי יוחנן אכל חלב מן החי מן הטרפה חייב שלש

### Part 12
במאי קמיפלגי כגון שנטרפה עם יציאת רובה מאן דאמר שלש קסבר בהמה בחייה לאברים עומדת דאיסור חלב ואיסור אבר ואיסור טרפה בהדי הדדי קאתו

### Part 13
ומאן דאמר שתים קסבר בהמה בחייה לאו לאברים עומדת ואיסור חלב ואיסור טרפה איכא איסור אבר לא אתי חייל

### Part 14
ואי בעית אימא דכולי עלמא בהמה בחייה לאו לאברים עומדת ובמיתי איסור אבר וחייל אאיסור חלב ואאיסור טרפה קא מיפלגי מר סבר אתי חייל ומר סבר לא אתי חייל

### Part 15
ואי בעית אימא דכולי עלמא בהמה בחייה לאברים עומדת וכגון שנטרפה לאחר מכאן ובמיתי איסור טרפה מיחל אאיסור אבר קא מיפלגי 

### Part 16
מר סבר אתי חייל מידי דהוה אחלב דאמר מר התורה אמרה יבא איסור נבלה יחול על איסור חלב ויבא איסור טרפה יחול על איסור חלב

### Part 17
ואידך אחלב הוא דחייב דהותר 

>Credit : William Davidson Edition
>License : CC-BY-NC