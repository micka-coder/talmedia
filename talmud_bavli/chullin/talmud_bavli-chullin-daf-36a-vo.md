
### Part 1
סלקא דעתך אמינא הואיל ואסירי בגיזה ועבודה דמן לבעי קבורה קמשמע לן

### Part 2
תנא דבי רבי ישמעאל ודם חללים ישתה פרט לדם קילוח שאינו מכשיר את הזרעים

### Part 3
תנו רבנן השוחט והתיז דם על הדלעת רבי אומר הוכשר רבי חייא אומר תולין

### Part 4
אמר רבי אושעיא מאחר שרבי אומר הוכשר ורבי חייא אומר תולין אנו על מי נסמוך באו ונסמוך על דברי רבי שמעון שהיה רבי שמעון אומר שחיטה מכשרת ולא דם

### Part 5
אמר רב פפא הכל מודים היכא דאיתיה לדם מתחלה ועד סוף כולי עלמא לא פליגי דמכשיר כי פליגי בנתקנח הדם בין סימן לסימן רבי סבר ישנה לשחיטה מתחלה ועד סוף והאי דם שחיטה הוא 

### Part 6
רבי חייא סבר אינה לשחיטה אלא בסוף והאי דם מכה הוא ומאי תולין תולין הדבר עד גמר שחיטה אי איתיה לדם בסוף שחיטה מכשיר ואי לא לא מכשיר

### Part 7
ומאי באו ונסמוך על דברי רבי שמעון לרבי שמעון לא מכשיר לרבי חייא מכשיר 

### Part 8
בנתקנח מיהו אשוו להדדי מר לא מכשיר ומר לא מכשיר הוה ליה רבי חד ואין דבריו של אחד במקום שנים

### Part 9
רב אשי אמר תולין לעולם משמע ונתקנח לרבי חייא ספוקי מספקא ליה אי ישנה לשחיטה מתחלה ועד סוף או אינה לשחיטה אלא בסוף ומאי תולין לא אוכלין ולא שורפין

### Part 10
ומאי באו ונסמוך על דברי רבי שמעון לרבי שמעון לא מכשיר לרבי חייא ספיקא לענין שריפה מיהו שוו להדדי מר לא שרפיה ומר לא שרפיה 

### Part 11
הוה ליה רבי חד ואין דבריו של אחד במקום שנים והכי קאמר כגון זאת תולין לא אוכלין ולא שורפין

### Part 12
בעי רבי שמעון בן לקיש צריד של מנחות מונין בו ראשון ושני או אין מונין בו ראשון ושני כי מהניא חבת הקדש לאפסולי גופיה למימנא ביה ראשון ושני לא או דלמא לא שנא

### Part 13
אמר רבי אלעזר תא שמע מכל האכל אשר יאכל וגו׳ אוכל הבא במים הוכשר אוכל שאינו בא במים לא הוכשר 

### Part 14
אטו רבי שמעון בן לקיש לית ליה אוכל הבא במים רבי שמעון בן לקיש הכי קמיבעיא ליה חבת הקדש כאוכל הבא במים דמי או לא 

### Part 15
רבי אלעזר נמי מיתורי קראי קאמר מכדי כתיב וכי יתן מים על זרע מכל האכל אשר יאכל למה לי 

>Credit : William Davidson Edition
>License : CC-BY-NC