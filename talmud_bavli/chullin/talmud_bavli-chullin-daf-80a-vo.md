
### Part 1
בשה ואפילו מקצת שה רבנן סברי שה ואפילו מקצת שה ורבי אליעזר סבר שה ולא מקצת שה 

### Part 2
אמר רב פפא הלכך לענין כסוי הדם ומתנות לא משכחת אלא בצבי הבא על התיישה

### Part 3
דבין לרבנן ובין לרבי אליעזר מספקא להו אי חוששין לזרע האב או לא

### Part 4
וקא מיפלגי בשה ואפילו מקצת שה

### Part 5
לענין אותו ואת בנו משכחת לה בין בתייש הבא על הצבייה ובין בצבי הבא על התיישה

### Part 6
בתייש הבא על הצבייה ולאיסורא דרבנן סברי דילמא חוששין לזרע האב שה ואפילו מקצת שה אמרינן ואסור

### Part 7
ורבי אליעזר סבר נהי נמי דחוששין לזרע האב שה ואפילו מקצת שה לא אמרינן

### Part 8
בצבי הבא על התיישה ולמלקות רבנן סברי נהי נמי דחוששין לזרע האב שה ואפילו מקצת שה אמרינן ומלקינן ליה ורבי אליעזר סבר איסורא איכא מלקות ליכא

### Part 9
איסורא איכא דלמא אין חוששין לזרע האב והאי שה מעליא הוא מלקות ליכא דלמא חוששין לזרע האב

### Part 10
ושה ואפילו מקצת שה לא אמרינן

### Part 11
אמר רב יהודה כוי בריה בפני עצמה היא ולא הכריעו בה חכמים אם מין בהמה היא אם מין חיה היא רב נחמן אמר כוי זה איל הבר

### Part 12
כתנאי כוי זה איל הבר ויש אומרים זה הבא מן התייש ומן הצבייה רבי יוסי אומר כוי בריה בפני עצמה היא ולא הכריעו בה חכמים אם מין חיה אם מין בהמה רבן שמעון בן גמליאל אומר מין בהמה היא ושל בית דושאי היו מגדלין מהן עדרים עדרים

### Part 13
אמר רבי זירא אמר רב ספרא אמר רב המנונא הני עזי דבאלא כשרות לגבי מזבח סבר לה כי הא דאמר רבי יצחק עשר בהמות מנה הכתוב ותו לא

### Part 14
והני מדלא קחשיב להו בהדי חיות שמע מינה דעז נינהו מתקיף לה רב אחא בר יעקב ואימא איל וצבי פרט כל בהמה כלל

### Part 15
פרט וכלל נעשה כלל מוסף על הפרט איכא טובא

### Part 16
אם כן כל הני פרטי למה לי מתקיף לה רב אחא בריה דרב איקא ודלמא מינא דאקו נינהו

### Part 17
אמר ליה רב אחא בריה דרבא לרב אשי ואמרי לה רב אחא בריה דרב אויא לרב אשי דלמא מינא דתאו או מינא דזמר נינהו אמר ליה רב חנן לרב אשי אמימר שרי תרבייהו 

### Part 18
בעא מיניה אבא בריה דרב מנימין בר חייא מרב הונא בר חייא הני עזי דבאלא מהו לגבי מזבח אמר ליה עד כאן לא פליגי רבי יוסי ורבנן אלא בשור הבר

### Part 19
דתנן שור הבר מין בהמה הוא רבי יוסי אומר מין חיה דרבנן סברי מדמתרגמינן תורבלא מינא דבהמה הוא ורבי יוסי סבר מדקא חשיב ליה בהדי חיות מינא דחיה הוא אבל הני דברי הכל מינא דעז נינהו

### Part 20
מתקיף לה רב אחא בריה דרב איקא ודלמא מינא דאקו נינהו אמר ליה רבינא לרב אשי ודלמא מינא דתאו או מינא דזמר נינהו אמר ליה רב נחמן לרב אשי אמימר שרי תרבייהו

### Part 21
כיצד השוחט וכו׳ אמר רבי אושעיא כולה מתניתין דלא כרבי שמעון ממאי מדקא תני קדשים בחוץ הראשון חייב כרת ושניהם פסולים ושניהם סופגים את הארבעים מכדי שמעינן ליה לרבי שמעון דאמר שחיטה שאינה ראויה לא שמה שחיטה

>Credit : William Davidson Edition
>License : CC-BY-NC