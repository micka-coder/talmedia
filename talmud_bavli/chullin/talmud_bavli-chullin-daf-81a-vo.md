
### Part 1
נתקו לעשה מאי טעמא דאמר קרא מיום השמיני והלאה ירצה מיום השמיני אין מעיקרא לא לאו הבא מכלל עשה עשה

### Part 2
והא מיבעיא ליה לכדרבי אפטוריקי דרבי אפטוריקי רמי כתיב והיה שבעת ימים תחת אמו הא לילה חזי וכתיב מיום השמיני והלאה ירצה מיום השמיני והלאה אין לילה לא

### Part 3
הא כיצד לילה לקדושה יום להרצאה כתיב קרא אחרינא כן תעשה לשרך לצאנך

### Part 4
אמר רב המנונא אומר היה רבי שמעון אין אותו ואת בנו נוהג בקדשים מאי טעמא כיון דאמר רבי שמעון שחיטה שאינה ראויה לא שמה שחיטה שחיטת קדשים נמי שחיטה שאינה ראויה היא

### Part 5
מתיב רבא אותו ואת בנו קדשים בחוץ רבי שמעון אומר שני בלא תעשה שהיה רבי שמעון אומר כל הראוי לבא לאחר זמן הרי הוא בלא תעשה ואין בו כרת וחכמים אומרים כל שאין בו כרת אינו בלא תעשה

### Part 6
וקשיא לן קדשים בחוץ שני בלא תעשה קמא מיקטל קטל שני מקבל בפנים הוא כרת נמי ליחייב

### Part 7
ואמר רבא ואמרי לה כדי חסורי מיחסרא והכי קתני קדשים שניהם בחוץ לרבנן ראשון ענוש כרת שני פסול ופטור מלאו דשחוטי חוץ

### Part 8
לרבי שמעון שניהם ענושים כרת

### Part 9
אחד בחוץ ואחד בפנים לרבנן ראשון ענוש כרת שני פסול ופטור לרבי שמעון שני כשר

### Part 10
אחד בפנים ואחד בחוץ לרבנן ראשון כשר ופטור שני פסול ופטור לרבי שמעון שני בלא תעשה

### Part 11
ואי סלקא דעתך אין אותו ואת בנו נוהג בקדשים שני אמאי בלא תעשה ותו לא כרת נמי ליחייב

### Part 12
אלא אמר רבא הכי קא אמר רב המנונא אין מלקות אותו ואת בנו נוהג בקדשים

### Part 13
כיון דכמה דלא זריק דם לא מישתרי בשר מעידנא דקא שחיט הואי התראת ספק והתראת ספק לא שמה התראה

### Part 14
ואזדא רבא לטעמיה דאמר רבא היא חולין ובנה שלמים שחט חולין ואחר כך שחט שלמים פטור

### Part 15
שלמים ואחר כך חולין חייב ואמר רבא היא חולין ובנה עולה לא מיבעיא שחט חולין ואחר כך שחט עולה דפטור 

>Credit : William Davidson Edition
>License : CC-BY-NC