
### Part 1
ואימא אם אינו ענין לשומר דנבלה תנהו ענין לשומר דעלמא שומר להכניס ושומר לצרף אבל יד להכניס לא 

### Part 2
אלא מעיקרא כי כתיבא יד אהכנסה כתיבא

### Part 3
אלא שומר דנבלה למה לי לגופיה 

### Part 4
ולמאי אי לאצטרופי אמרת לא מצטרף אי להכניס ולהוציא קל וחומר מיד אתיא מילתא דאתיא בקל וחומר טרח וכתב לה קרא 

### Part 5
אי הכי שומר דעלמא אימא לך להכניס ומלתא דאתי בקל וחומר טרח וכתב לה קרא 

### Part 6
היכא דאיכא למידרש דרשינן 

### Part 7
רב חביבא אמר שאני שומר דנבלה כיון דמעשה יד קא עביד איד שדינן ליה

### Part 8
מתקיף לה רב יהודה בר ישמעאל הא דתנן הפיטמא של רמון מצטרפת והנץ שלו אין מצטרף 

### Part 9
ואמאי קרי כאן על כל זרע זרוע וליכא 

### Part 10
ותו הא דתנן העור והרוטב והקיפה וכו׳ מצטרף לטמא טומאת אוכלים מנלן 

### Part 11
אלא תלתא קראי כתיבי על כל זרע זרוע אשר יזרע חד לשומר דזרעים וחד לשומר דאילנות אידך לשומר בשר וביצים ודגים

### Part 12
אמר רב חייא בר אשי אמר רב יש יד לטומאה ואין יד להכשר 

### Part 13
ורבי יוחנן אמר יש יד לטומאה ולהכשר 

### Part 14
במאי קמיפלגי איבעית אימא סברא איבעית אימא קרא 

### Part 15
איבעית אימא קרא מר סבר מקרא נדרש לפניו ולא לפני פניו 

### Part 16
ומר סבר מקרא נדרש לפניו ולפני פניו 

### Part 17
איבעית אימא סברא מר סבר הכשר תחלת טומאה הוא ומר סבר הכשר לאו תחלת טומאה הוא 

### Part 18
תניא כוותיה דרבי יוחנן כשם שיש יד לטומאה כך יש יד להכשר וכשם שאין מקבלין טומאה אלא לכשיתלשו כך אין מקבלין הכשר אלא עד שיתלשו

### Part 19
אמר רב אין יד לפחות מכזית ואין שומר לפחות מכפול 

### Part 20
ורבי יוחנן אמר יש יד לפחות מכזית ויש שומר לפחות מכפול 

### Part 21
מיתיבי שתי עצמות ועליהן שני חצאי זיתים והכניס ראשיהן שנים לבית והבית מאהיל עליהן הבית טמא 

### Part 22
יהודה בן נקוסא אומר משום רבי יעקב היאך שני עצמות מצטרפין לכזית 

>Credit : William Davidson Edition
>License : CC-BY-NC