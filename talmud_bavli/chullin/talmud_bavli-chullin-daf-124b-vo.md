
### Part 1
במרודד הכא נמי במרודד

### Part 2
היו עליו 

### Part 3
אמר בר פדא לא שנו אלא מאחריו אבל מלפניו יש נוגע וחוזר ונוגע 

### Part 4
ורבי יוחנן אמר אין נוגע וחוזר ונוגע ואזדא רבי יוחנן לטעמיה דאמר רבי יוחנן רבי ישמעאל ורבי דוסא בן הרכינס אמרו דבר אחד 

### Part 5
רבי ישמעאל הא דאמרן רבי דוסא בן הרכינס דתנן כל המטמאין באהל שנחלקו והכניסן לתוך הבית רבי דוסא בן הרכינס מטהר וחכמים מטמאים 

### Part 6
לאו אמר רבי דוסא בן הרכינס התם אין מאהיל וחוזר ומאהיל הכא נמי אין נוגע וחוזר ונוגע 

### Part 7
ומדרבי דוסא בן הרכינס כרבי ישמעאל רבנן כרבי עקיבא והא רבי עקיבא טהורי קא מטהר 

### Part 8
עד כאן לא קא מטהר רבי עקיבא אלא בעור אבל בעלמא מטמא כדקתני סיפא ומודה רבי עקיבא בשני חצאי זיתים שתחבן בקיסם והסיטן שהוא טמא ומפני מה רבי עקיבא מטהר בעור מפני שהעור מבטלן 

### Part 9
מתיב רב עוקבא בר חמא בנבלתם ולא בעור שיש עליו שני חצאי זיתים 

### Part 10
יכול אף במשא תלמוד לומר והנושאיטמא דברי רבי ישמעאל רבי עקיבא אומר הנוגעוהנושא את שבא לכלל מגע בא לכלל משא לא בא לכלל מגע לא בא לכלל משא 

### Part 11
ואם איתא הרי בא לכלל מגע מלפניו 

### Part 12
אמר רבא הכי קאמר את שבא לכלל מגע בכל צד בא לכלל משא לא בא לכלל מגע בכל צד לא בא לכלל משא

### Part 13
בעא מיניה רב אויא סבא מרבה בר רב הונא קולית סתומה לרבי ישמעאל מהו שתטמא 

### Part 14
אית ליה לרבי ישמעאל את שבא לכלל מגע בא לכלל משא לא בא לכלל מגע לא בא לכלל משא והכא היינו טעמא משום דבא לכלל מגע מלפניו 

### Part 15
או דלמא לית ליה

### Part 16
אמר ליה עורבא פרח 

### Part 17
אמר ליה רבא בריה ולאו היינו רב אויא סבא מפומבדיתא דמשבח לן מר בגויה דגברא רבה הוא אמר ליה אני היום סמכוני באשישות ובעא מינאי מילתא דבעי טעמא

### Part 18
אמר עולא שני חצאי זיתים שתחבן בקיסם אפילו מוליך ומביא כל היום כולו טהור 

### Part 19
מאי טעמא כתיב ונשא וקרינן נושא בעינן נושא והוא דנישא בבת אחת 

### Part 20
תנן היו עליו שני חצאי זיתים מטמאין במשא ולא במגע דברי רבי ישמעאל אמאי והא לאו נישא הוא 

### Part 21
אמר רב פפא במרודד 

### Part 22
תא שמע מודה רבי עקיבא בשני חצאי זיתים שתחבן בקיסם והסיטן שהוא טמא אמאי והא לאו נישא הוא הכי נמי במרודד

### Part 23
כתנאי אחד הנוגע ואחד המסיט רבי אליעזר אומר אף הנושא אטו נושא לאו מסיט הוא 

### Part 24
אלא לאו הכי קאמר אחד הנוגע ואחד המסיט בלא נישא ואתא רבי אליעזר למימר והוא דנישא ומאי אף אימא והוא דנישא

### Part 25
מתני׳ קולית המת

>Credit : William Davidson Edition
>License : CC-BY-NC