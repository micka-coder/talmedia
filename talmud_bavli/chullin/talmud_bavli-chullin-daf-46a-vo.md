
### Part 1
עד ועד בכלל או דלמא עד ולא עד בכלל 

### Part 2
בעי רב פפא אם תמצי לומר עד ולא עד בכלל פי פרשה מהו 

### Part 3
בעי רבי ירמיה אם תמצי לומר עד ועד בכלל פרשה עצמה מהו

### Part 4
תא שמע הפרשה תידון כבשר מאי לאו פרשה ראשונה ושניה לא שלישית

### Part 5
בעופא רבי ינאי אומר למטה מן האגפים וריש לקיש אמר עד בין אגפים 

### Part 6
אמר עולא הוה קאימנא קמיה דבן פזי ואייתו לקמיה עופא ובדק עד בין אגפים ושלח ליה דבי נשיאה וקם ואזל ולא ידענא אי משום דלא צריך למבדק טפי אי משום כבוד נשיאה

### Part 7
ניטלה הכבד וכו׳ הא נשתייר הימנה כלום כשרה אף על גב דלא הוי כזית והתנן ניטל הכבד ונשתייר הימנה כזית כשרה 

### Part 8
אמר רב יוסף לא קשיא הא רבי חייא הא רבי שמעון בר רבי כי הא דרבי חייא זריק לה ורבי שמעון בר רבי מטביל לה וסימניך עשירין מקמצין 

### Part 9
ההוא פולמוסא דאתא לפומבדיתא ערקו רבה ורב יוסף פגע בהו רבי זירא אמר להו ערוקאי כזית שאמרו במקום מרה רב אדא בר אהבה אמר במקום שהיא חיה אמר רב פפא הלכך בעינן כזית במקום מרה ובעינן כזית במקום שהיא חיה 

### Part 10
בעי רבי ירמיה מתלקט מהו כרצועה מהו בעי רב אשי כזית מרודד מהו תיקו 

### Part 11
בעא מיניה רבי זריקא מרבי אמי נדלדלה כבד ומעורה בטרפשיה מהו אמר ליה דלדול זה איני יודע מהו אי למאן דאמר במקום מרה הא איכא אי למאן דאמר במקום שהיא חיה הא איכא

### Part 12
הריאה שניקבה רב ושמואל ורב אסי דאמרי קרמא עילאה ואמרי לה קרמא תתאה אמר רב יוסף בר מניומי אמר רב נחמן וסימניך כיתונא דורדא דמנחא ביה ריאה 

### Part 13
פשיטא אי אינקיב עילאה ולא אינקיב תתאה תתאה מגין כדרבה דאמר רבה האי ריאה דאגליד

>Credit : William Davidson Edition
>License : CC-BY-NC