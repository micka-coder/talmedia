
### Part 1
ואי אתמר בהא בהא קאמר רבה אבל בהא אימא מודי ליה לרב הונא צריכא

### Part 2
תנן המבכרת המקשה לילד מחתך אבר אבר ומשליך לכלבים מאי לאו מחתך ומניח ואי אמרת למפרע הוא קדוש יקבר מיבעי ליה

### Part 3
לא הכא במאי עסקינן במחתך ומשליך

### Part 4
אבל מחתך ומניח מאי יקבר אדתנא סיפא יצא רובו יקבר ונפטרה מן הבכורה ליפלוג וליתני בדידיה במה דברים אמורים במחתך ומשליך אבר אבר אבל מחתך ומניח יקבר

### Part 5
הכי נמי קאמר במה דברים אמורים במחתך ומשליך אבל מחתך ומניח נעשה כמי שיצא רובו ויקבר

### Part 6
בעי רבא הלכו באיברין אחר הרוב או לא הלכו באיברין אחר הרוב היכי דמי

### Part 7
אילימא כגון שיצא רוב במיעוט אבר וקא מיבעיא ליה האי מיעוט דבראי בתר רוב דאבר שדינן ליה או בתר רובא דעובר שדינן ליה

### Part 8
פשיטא דלא שבקינן רובא דעובר ואזלינן בתר רוב אבר

### Part 9
אלא כגון שיצא חציו ברוב אבר וקא מיבעיא ליה ההוא מיעוט דבגואי מהו למישדייה בתר רוב אבר

### Part 10
תא שמע יצא רובו הרי זה יקבר מאי רובו אילימא רובו ממש עד השתא לא אשמעינן דרובו ככולו

### Part 11
אלא לאו כגון שיצא חציו ברוב אבר

### Part 12
לא כגון שיצא רובו במיעוט אבר וקא משמע לן דלא שבקינן רובו דעובר דבהמה ואזלינן בתר אבר

### Part 13
בעי רבא כרכו בסיב מהו בטליתו מהו

### Part 14
בשליתו מהו בשליתו אורחיה הוא אלא בשליא אחרת מהו

### Part 15
כרכתו ואחזתו והוציאתו מהו היכי דמי אי דנפק דרך רישיה פטרתיה אלא דנפק דרך מרגלותיו

### Part 16
בלעתהו חולדה והוציאתו מהו הוציאתו הא אפיקתיה אלא בלעתו והוציאתו והכניסתו והקיאתו ויצא מאליו מהו

### Part 17
הדביק שני רחמים ויצא מזה ונכנס לזה מהו דידיה פטר דלאו דידיה לא פטר או דלמא דלאו דידיה נמי פטר תיקו

### Part 18
בעי רב אחא נפתחו כותלי בית הרחם מהו אויר רחם מקדיש והאיכא או דלמא נגיעת רחם מקדשה והא ליכא

### Part 19
בעי מר בר רב אשי נעקרו כותלי בית הרחם מהו נעקרו ליתנהו אלא נעקרו ותלו ליה בצואריה מאי במקומן מקדשי שלא במקומן לא מקדשי או דלמא שלא במקומן נמי מקדשי

### Part 20
בעי מיניה רבי ירמיה מרבי זירא נגממו כותלי בית הרחם מהו אמר ליה קא נגעת בבעיא דאיבעיא לן דבעי רבי זירא ואמרי לה בעא מיניה רבי זירא מרבי אסי עומד מרובה על הפרוץ ויצא דרך פרוץ פרוץ מרובה על העומד ויצא דרך עומד מאי

### Part 21
עד כאן לא איבעיא ליה אלא פרוץ מרובה על העומד דאיכא עומד בעולם אבל נגממו לא קא מיבעיא ליה

>Credit : William Davidson Edition
>License : CC-BY-NC