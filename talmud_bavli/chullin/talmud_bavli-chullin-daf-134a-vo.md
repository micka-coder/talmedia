
### Part 1
ורמינהו על מנת שהמתנות שלי נותן לכל כהן שירצה 

### Part 2
על מנת אחוץ קא רמית חוץ שיורא על מנת לאו שיורא 

### Part 3
ורמינהו על מנת שהמתנות שלי המתנות שלו בהא פליגי מר סבר על מנת שיורא הוא ומר סבר על מנת לאו שיורא הוא

### Part 4
אמר לו מכור לי בני מעיה וכו׳ אמר רב לא שנו אלא ששקל לעצמו אבל שקל לו טבח הדין עם הטבח ורב אסי אמר אפילו שקל לו טבח הדין עמו 

### Part 5
לימא בדרב חסדא קא מיפלגי דאמר רב חסדא גזל ולא נתייאשו הבעלים ובא אחר ואכלו רצה מזה גובה רצה מזה גובה דמר אית ליה דרב חסדא ומר לית ליה דרב חסדא 

### Part 6
לא דכולי עלמא אית להו דרב חסדא והכא במתנות כהונה נגזלות קא מיפלגי דמר סבר נגזלות ומר סבר אין נגזלות 

### Part 7
איכא דמתני לה להא שמעתא בפני עצמה רב אמר מתנות כהונה נגזלות ורב אסי אמר מתנות כהונה אין נגזלות

### Part 8
מתני׳ גר שנתגייר והיתה לו פרה נשחטה עד שלא נתגייר פטור משנתגייר חייב ספק פטור שהמוציא מחבירו עליו הראיה

### Part 9
גמ׳ כי אתא רב דימי אמר רמי ליה רבי שמעון בן לקיש לרבי יוחנן תנן ספק פטור אלמא ספיקא לקולא 

### Part 10
ורמינהו חורי הנמלים שבתוך הקמה הרי אלו של בעל הבית ושלאחר הקוצרים העליונים לעניים והתחתונים של בעל הבית 

### Part 11
רבי מאיר אומר הכל לעניים שספק לקט לקט 

### Part 12
אמר ליה אל תקניטני שבלשון יחיד אני שונה אותה דתניא רבי יהודה בן אגרא אומר משום רבי מאיר ספק לקט לקט ספק שכחה שכחה ספק פאה פאה 

### Part 13
אמר לו אל תשנה אותה אלא בלשון בן תדל והא טעמא קאמר דאמר רבי שמעון בן לקיש מאי דכתיב עני ורש הצדיקו מאי הצדיקו 

### Part 14
אילימא בדינים והא כתיב ודל לא תהדר בריבו אלא צדק משלך ותן לו 

### Part 15
אמר רבא הכא פרה בחזקת פטורה קיימא קמה בחזקת חיובא קיימא 

### Part 16
אמר ליה אביי והרי עיסה נעשית עד שלא נתגייר פטור מן החלה משנתגייר חייב ספק חייב

### Part 17
אמר ליה ספק איסורא לחומרא ספק ממונא לקולא 

### Part 18
דאמר רב חסדא וכן תני רבי חייא שמונה ספקות נאמרו בגר ארבע לחיוב וארבע לפטור קרבן אשתו 

### Part 19
וחלה ובכור בהמה טמאה ובכור בהמה טהורה לחיוב

>Credit : William Davidson Edition
>License : CC-BY-NC