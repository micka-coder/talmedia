
### Part 1
עולת העוף לרבי אלעזר ברבי שמעון ליגזר דילמא לא אתי למעבד רוב שנים 

### Part 2
אמר ליה רב יוסף דקא אמרת גזירה שמא יאמרו טבילה בת יומא עולה קרעה מוכיח עליה 

### Part 3
ודקא אמרת עולת העוף לרבי אלעזר ברבי שמעון ליגזר כהנים זריזים הן 

### Part 4
תא שמע המפשיט בבהמה ובחיה בטמאה ובטהורה בדקה ובגסה לשטיח כדי אחיזה 

### Part 5
הא יתר מכדי אחיזה טהור אמאי ליגזר דילמא לא אתי למעבד אלא כדי אחיזה וקא נגע בטומאה וקא מטהרינן ליה 

### Part 6
אי בטומאה דאורייתא הכי נמי הכא במאי עסקינן בטומאה דרבנן 

### Part 7
תינח טמא בטהורה טהור בטמאה טומאה דאורייתא היא בטרפה 

### Part 8
טרפה בת טמויי היא אין כדאבוה דשמואל דאמר אבוה דשמואל טרפה ששחטה מטמאה במוקדשין 

### Part 9
תא שמע רבי דוסתאי בן יהודה משום רבי שמעון אומר המפשיט בשרצים חבור עד שיפשיט את כולו 

### Part 10
הא בגמל אינו חבור 

### Part 11
לא תימא הא בגמל אינו חבור אלא אימא בעור שעל הצואר אינו חבור ורבי יוחנן בן נורי היא

### Part 12
אמר רב הונא משום רבי שמעון ברבי יוסי לא שנו אלא שלא שייר בה כדי מעפורת אבל שייר בה כדי מעפורת חבור 

### Part 13
אמר ריש לקיש לא שנו אלא טלית אבל עור חלים ורבי יוחנן אמר אפילו עור נמי לא חלים 

### Part 14
איתיביה רבי יוחנן לריש לקיש עור טמא מדרס חישב עליו לרצועות וסנדלים כיון שנתן בו איזמל טהור דברי רבי יהודה וחכמים אומרים עד שימעיטנו מחמשה טפחים כי ממעיט ליה מיהא טהור אמאי לימא חלים 

### Part 15
כי קאמרי דחלים היכא דקא צרי ליה להדיא הכא במאי עסקינן במקצע ובא לו דרך סביבותיו 

### Part 16
מתיב רבי ירמיה המפשיט בבהמה ובחיה בטהורה ובטמאה בדקה ובגסה לשטיח כדי אחיזה הא יתר מכדי אחיזה טהור ואמאי לימא חלים תרגמה רבי אבין ראשון ראשון עושה ניפול 

### Part 17
מתיב רב יוסף עור שעל הצואר רבי יוחנן בן נורי אומר אינו חבור אמאי הא חלים וקאי 

### Part 18
אמר ליה אביי אימא סיפא וחכמים אומרים חבור 

### Part 19
אלא אמר אביי בשומר העשוי לנתק מאליו קא מיפלגי מר סבר הוי שומר ומר סבר לא הוי שומר 

### Part 20
מתיב רבי ירמיה תנור שנטמא כיצד מטהרין אותו חולקו לשלשה וגורר את הטפילה 

>Credit : William Davidson Edition
>License : CC-BY-NC