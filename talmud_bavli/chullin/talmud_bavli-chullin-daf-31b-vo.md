
### Part 1
וכלים דומיא דאדם מה אדם דבעינן כוונה אף כלים נמי דקא מכוין להו אדם

### Part 2
וכי תימא ביושב ומצפה מאי למימרא 

### Part 3
מהו דתימא ליגזר משום חרדלית של גשמים אי נמי ליגזר ראשין אטו כיפין קא משמע לן דלא גזרינן

### Part 4
ומנא תימרא דלא מטבלינן בכיפין דתנן מטבילין בראשין ואין מטבילין בכיפין שאין מטבילין באויר

### Part 5
אלא חולין דלא בעי כוונה מיהא מנלן דתנן פירות שנפלו לתוך אמת המים ופשט מי שידיו טמאות ונטלן ידיו טהורות ופירות אינן בכי יתן

### Part 6
ואם בשביל שיודחו ידיו טהורות ופירות בכי יתן 

### Part 7
איתיביה רבא לרב נחמן טבל לחולין והוחזק לחולין אסור למעשר הוחזק אין לא הוחזק לא 

### Part 8
הכי קאמר אף על פי שהוחזק לחולין אסור למעשר

### Part 9
איתיביה טבל ולא הוחזק כאילו לא טבל מאי לאו כאילו לא טבל כלל 

### Part 10
לא כאילו לא טבל למעשר אבל טבל לחולין הוא סבר דיחויי קא מדחי ליה נפק דק ואשכח דתניא טבל ולא הוחזק מותר לחולין ואסור למעשר

### Part 11
אמר ליה אביי לרב יוסף לימא תיהוי תיובתא דרבי יוחנן מהא

### Part 12
אמר ליה רבי יוחנן הוא דאמר כרבי יונתן בן יוסף

### Part 13
דתניא רבי יונתן בן יוסף אומר וכבס מה תלמוד לומר שנית מקיש תכבוסת שניה לתכבוסת ראשונה מה תכבוסת ראשונה לדעת אף תכבוסת שניה לדעת

### Part 14
אי מה להלן בעינן דעת כהן אף כאן בעינן דעת כהן תלמוד לומר וטהר מכל מקום

### Part 15
מתקיף לה רב שימי בר אשי ומי אמר רבי יוחנן הכי והאמר רבי יוחנן הלכה כסתם משנה

### Part 16
ותנן נפלה סכין ושחטה אף על פי ששחטה כדרכה פסולה והוינן בה טעמא דנפלה הא הפילה הוא כשרה ואף על גב דלא מיכוין ואמרינן מאן תנא דלא בעי כוונה לשחיטה אמר רבא רבי נתן היא 

### Part 17
בשחיטה אפילו רבי יונתן בן יוסף מדגלי רחמנא מתעסק בקדשים פסול מכלל דחולין לא בעינן כוונה

### Part 18
ורבנן נהי דלא בעינן כוונה לזביחה לחתיכה בעינן

### Part 19
אמר רבא בהא זכנהו רבי נתן לרבנן מי כתיב וחתכת וזבחת כתיב אי בעינן כוונה לחתיכה אפילו לזביחה נמי ליבעי אי לא בעינן כוונה לזביחה לחתיכה נמי לא ליבעי

### Part 20
היכי דמי נדה שנאנסה וטבלה אילימא דאנסה חבירתה ואטבלה כוונה דחברתה כוונה מעלייתא היא 

### Part 21
ועוד בתרומה נמי אכלה דתנן החרשת והשוטה והסומא ושנטרפה דעתה אם יש להן פקחות מתקנות אותן אוכלות בתרומה

### Part 22
אמר רב פפא לרבי נתן שנפלה מן הגשר ולרבנן שירדה להקר

### Part 23
אמר רבא שחט פרה ושחט בהמה אחרת עמה לדברי הכל פסולה 

>Credit : William Davidson Edition
>License : CC-BY-NC