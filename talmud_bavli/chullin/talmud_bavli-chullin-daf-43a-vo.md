
### Part 1
אלא הנך תרתי דאפקת לא תיפוק 

### Part 2
אמר עולא שמנה מיני טרפות נאמרו לו למשה בסיני נקובה ופסוקה נטולה וחסורה קרועה ודרוסה נפולה ושבורה לאפוקי לקותא דרכיש בר פפא

### Part 3
אמר חייא בר רבא שמנה טרפות יש בנקובה אם תאמר תשע מרה רבי יוסי ברבי יהודה קתני לה דתניא ניקבה הקיבה ניקבו הדקים טרפה רבי יוסי ברבי יהודה אומר אף ניקבה המרה 

### Part 4
(הלכות חבר כזית מרה וקורקבן סימן)

### Part 5
אמר רבי יצחק ברבי יוסף אמר רבי יוחנן הלכה כרבי יוסי ברבי יהודה 

### Part 6
ואמר רבי יצחק ברבי יוסף אמר רבי יוחנן מאי אהדרו ליה חבריה לרבי יוסי ברבי יהודה ישפך לארץ מררתי ועדיין איוב קיים אמר להם אין מזכירין מעשה נסים דאי לא תימא הכי יפלח כליותי ולא יחמול מי קא חיי אלא ניסא שאני דכתיב רק את נפשו שמר הכא נמי ניסא שאני

### Part 7
ואמר רבי יצחק ברבי יוסף אמר רבי יוחנן הלכה כדברי האומר כזית 

### Part 8
ומי אמר רבי יוחנן הכי והאמר רבה בר בר חנה אמר רבי יוחנן הלכה כסתם משנה ותנן ניטלה הכבד ולא נשתייר הימנה כלום הא נשתייר כשרה אף על גב דלא הוי כזית אמוראי נינהו ואליבא דרבי יוחנן 

### Part 9
דאמר רבי יצחק ברבי יוסף אמר רבי יוחנן מרה שניקבה וכבד סותמתה כשרה

### Part 10
ואמר רבי יצחק ברבי יוסף אמר רבי יוחנן ניקב הקורקבן וכיס שלו קיים כשר 

### Part 11
איבעיא להו ניקב הכיס וקורקבן קיים מאי תא שמע דאמר רב נחמן ניקב זה בלא זה כשר אמר רבא שני עורות יש לו לוושט חיצון אדום ופנימי לבן ניקב זה בלא זה כשר למה לי למימר חיצון אדום ופנימי לבן דאי חליף טרפה 

### Part 12
אבעיא להו ניקבו שניהם זה שלא כנגד זה מהו אמר מר זוטרא משמיה דרב פפא בוושט כשר בקורקבן פסול מתקיף לה רב אשי אדרבה וושט דאכלה ביה ופעיא ביה רווח גמדא ליה ופשטה ליה זמנין דמיהנדזין בהדי הדדי קורקבן דמינח נייח כדקאי קאי אמר ליה רב אחא בריה דרב יוסף לרב אשי הכי אמרינן משמיה דמר זוטרא דאמר משמיה דרב פפא כוותיך

### Part 13
ואמר רבה קרום שעלה מחמת מכה בוושט אינו קרום ואמר רבה וושט אין לו בדיקה מבחוץ אלא בפנים למאי נפקא מינה 

>Credit : William Davidson Edition
>License : CC-BY-NC