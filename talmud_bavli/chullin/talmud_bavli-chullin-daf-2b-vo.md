
### Part 1
אבל אמר הרי עלי לא

### Part 2
וכל הכל לאו לכתחלה הוא אלא הכל חייבים בסוכה הכל חייבין בציצית הכי נמי דלאו לכתחלה 

### Part 3
חייבין לא קאמינא אלא מעתה הכל סומכין אחד האנשים ואחד הנשים הכי נמי דלאו לכתחלה והא כתיב וסמך ידו ונרצה

### Part 4
אין איכא הכל לכתחלה ואיכא הכל דיעבד אלא הכל דהכא ממאי דלכתחלה הוא דתקשי לך דלמא דיעבד הוא ולא תקשי לך

### Part 5
אמר ליה אנא שחיטתן כשרה קשיא לי מדקתני שחיטתן כשרה דיעבד מכלל דהכל לכתחלה הוא דאי דיעבד תרתי דיעבד למה לי

### Part 6
אמר רבה בר עולא הכי קתני הכל שוחטין ואפילו טמא בחולין טמא בחולין מאי למימרא בחולין שנעשו על טהרת הקדש וקסבר חולין שנעשו על טהרת הקדש כקדש דמו

### Part 7
כיצד הוא עושה מביא סכין ארוכה ושוחט בה כדי שלא יגע בבשר

### Part 8
ובמוקדשים לא ישחוט שמא יגע בבשר ואם שחט ואומר ברי לי שלא נגעתי שחיטתו כשרה

### Part 9
חוץ מחרש שוטה וקטן דאפילו בחולין גרידי דיעבד נמי לא שמא ישהו שמא ידרסו ושמא יחלידו

### Part 10
וכולן ששחטו אהייא אילימא אחרש שוטה וקטן עלה קאי ואם שחטו מיבעי ליה אלא אטמא בחולין הא אמרת לכתחלה נמי שחיט

### Part 11
ואלא אטמא במוקדשים בברי לי סגי דליתיה קמן דנשייליה

### Part 12
האי טמא במוקדשים מהכא נפקא מהתם נפקא כל הפסולין ששחטו שחיטתן כשרה שהשחיטה כשרה בזרים בנשים ובעבדים ובטמאים ואפילו בקדשי קדשים ובלבד שלא יהיו טמאין נוגעין בבשר

### Part 13
הכא עיקר התם איידי דתנא שאר פסולין תנא נמי טמא במוקדשים ואיבעית אימא התם עיקר דבקדשים קאי הכא איידי דתנא טמא בחולין תני נמי טמא במוקדשים

### Part 14
האי טמא דאיטמא במאי אילימא דאיטמי במת בחלל חרב אמר רחמנא

>Credit : William Davidson Edition
>License : CC-BY-NC