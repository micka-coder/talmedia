
### Part 1
בשחיטה יבישתא ודלא כרבי שמעון

### Part 2
מאן תנא עבר בנהר הוכשר הלך לבית הקברות נטמא אמר רבי יוחנן רבי יוסי הגלילי היא דתניא רבי שמעון בן אלעזר אומר משום רבי יוסי הגלילי מטמא טומאת אוכלים וצריך הכשר וחכמים אומרים אינו מטמא טומאת אוכלין מפני שהוא חי וכל שהוא חי אינו מטמא טומאת אוכלין

### Part 3
ואזדא רבי יוחנן לטעמיה דאמר רבי יוחנן רבי יוסי הגלילי ובית שמאי אמרו דבר אחד

### Part 4
רבי יוסי הגלילי הא דאמרן בית שמאי דתנן דגים מאימתי מקבלין טומאה בית שמאי אומרים משיצודו ובית הלל אומרים משימותו רבי עקיבא אומר משעה שאין יכולין לחיות

### Part 5
מאי בינייהו אמר רבי יוחנן דג מקרטע איכא בינייהו

### Part 6
בעי רב חסדא נולדו בדגים סימני טרפה מהו תיבעי למאן דאמר טרפה חיה ותיבעי למאן דאמר טרפה אינה חיה

### Part 7
תיבעי למאן דאמר טרפה חיה בהמה הוא דנפישא חיותה אבל דגים דלא נפישא חיותייהו לא או דילמא אפילו למאן דאמר טרפה אינה חיה הני מילי בהמה דיש במינה שחיטה אבל דגים דאין במינן שחיטה אימא לא תיקו

### Part 8
הטילה נפל רבי יוחנן אמר חלבו כחלב בהמה ורבי שמעון בן לקיש אמר חלבו כחלב חיה

### Part 9
רבי יוחנן אמר חלבו כחלב בהמה אוירא גרים רבי שמעון בן לקיש אמר חלבו כחלב חיה חדשים גרמי

### Part 10
איכא דאמרי כל היכא דלא כלו לו חדשיו לא כלום הוא כי פליגי היכא דהושיט ידו למעי בהמה ותלש חלב של בן תשעה חי ואכל רבי יוחנן אמר חלבו כחלב בהמה חדשים גרמי רבי שמעון בן לקיש אמר חלבו כחלב חיה חדשים ואוירא גרמי

### Part 11
איתיביה רבי יוחנן לרבי שמעון בן לקיש מה חלב ושתי כליות האמורות באשם מוצא מכלל שליל אף כל מוצא מכלל שליל

### Part 12
בשלמא לדידי היינו דאיצטריך קרא למעוטי אלא לדידך אמאי איצטריך אמר ליה טעמא דידי נמי מהכא

### Part 13
ואיכא דאמרי איתיביה רבי שמעון בן לקיש לרבי יוחנן מה חלב ושתי כליות האמורות באשם מוצא מכלל שליל אף כל מוצא מכלל שליל 

### Part 14
בשלמא לדידי משום הכי מיעטיה רחמנא אלא לדידך ליקרב אמר ליה מידי דהוה אמחוסר זמן

### Part 15
אמר רבי אמי השוחט את הטרפה ומצא בה בן תשעה חי לדברי האוסר מתיר לדברי המתיר אוסר

### Part 16
רבא אמר לדברי המתיר נמי מותר ארבעה סימנין אכשר ביה רחמנא

### Part 17
אמר רב חסדא השוחט את הטרפה ומצא בה בן תשעה חי

>Credit : William Davidson Edition
>License : CC-BY-NC