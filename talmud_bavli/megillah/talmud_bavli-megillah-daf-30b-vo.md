
### Part 1
ואיזו היא שבת רביעית כל שחל ראש חדש ניסן להיות בתוכה ואפילו בערב שבת 

### Part 2
בחמישית חוזרין לכסדרן וכו׳ לסדר מאי רבי אמי אמר לסדר פרשיות הוא חוזר רבי ירמיה אמר לסדר הפטרות הוא חוזר

### Part 3
אמר אביי כוותיה דרבי אמי מסתברא דתנן לכל מפסיקין לראשי חדשים לחנוכה ולפורים לתעניות ולמעמדות וליום הכפורים 

### Part 4
בשלמא למאן דאמר לסדר פרשיות הוא חוזר היינו דאיכא פרשה בחול אלא למאן דאמר לסדר הפטרות הוא חוזר הפטרה בחול מי איכא 

### Part 5
ואידך הא כדאיתא והא כדאיתא 

### Part 6
ובתעניות למה לי הפסקה ליקרי מצפרא בענינא דיומא ובמנחה בתעניתא מסייע ליה לרב הונא דאמר רב הונא מצפרא כינופיא 

### Part 7
היכי עבדינן אמר אביי מצפרא לפלגיה דיומא מעיינינן במילי דמתא מפלגיה דיומא לפניא ריבעא דיומא קרא ומפטרי וריבעא דיומא בעו רחמי שנאמר ויקראו בספר תורת ה׳ אלהיהם רביעית היום ורביעית (היום) מתוודים ומשתחוים 

### Part 8
ואיפוך אנא לא סלקא דעתך דכתיב ואלי יאספו כל חרד בדברי אלהי ישראל על מעל הגולה ואני יושב משומם עד למנחת הערב וכתיב ובמנחת הערב קמתי מתעניתי 

### Part 9
מתני׳ בפסח קורין בפרשת מועדות של תורת כהנים בעצרת שבעה שבועות בראש השנה בחדש השביעי באחד לחדש ביום הכפורים אחרי מות ביום טוב הראשון של חג קורין בפרשת מועדות שבתורת כהנים ובשאר כל ימות החג בקרבנות החג 

### Part 10
בחנוכה בנשיאים בפורים ויבא עמלק בראשי חדשים ובראשי חדשיכם במעמדות במעשה בראשית בתעניות

>Credit : William Davidson Edition
>License : CC-BY-NC