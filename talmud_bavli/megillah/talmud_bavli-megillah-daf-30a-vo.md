
### Part 1
אמרי אוקומי הוא דקא מוקמי התם 

### Part 2
אלא אמר אביי קרו שיתא מואתה תצוה עד ועשית וחד תני וקרי מכי תשא עד ועשית

### Part 3
מיתיבי חל להיות בפרשה הסמוכה לה בין מלפניה בין מלאחריה קורין אותה וכופלין אותה 

### Part 4
בשלמא לאביי ניחא אלא לרבי יצחק נפחא קשיא 

### Part 5
אמר לך רבי יצחק נפחא ולאביי מי ניחא תינח לפניה לאחריה היכי משכחת לה 

### Part 6
אלא מאי אית לך למימר כופלה בשבתות הכא נמי כופלה בשבתות 

### Part 7
חל להיות בכי תשא עצמה אמר רבי יצחק נפחא קרו שיתא מן ועשית עד ויקהל וחד קרי מכי תשא עד ועשית 

### Part 8
מתקיף לה אביי השתא אמרי למפרע הוא דקרי אלא אמר אביי קרו שיתא עד ויקהל וחד תני וקרי מכי תשא עד ועשית 

### Part 9
תניא כוותיה דאביי חל להיות בכי תשא עצמה קורין אותה וכופלין אותה 

### Part 10
חל להיות בתוך השבת מקדימין לשבת שעברה איתמר ראש חדש אדר שחל להיות בערב שבת רב אמר מקדימין ושמואל אמר מאחרין 

### Part 11
רב אמר מקדימין דאם כן בצרי להו יומי שולחנות ושמואל אמר מאחרין אמר לך סוף סוף חמיסר במעלי שבתא מיקלע ושולחנות לא נפקי עד חד בשבא הלכך מאחרין 

### Part 12
תנן חל להיות בתוך השבת מקדימין לשעבר ומפסיקין לשבת אחרת מאי לאו אפילו בערב שבת לא בתוך השבת דוקא

### Part 13
תא שמע איזו היא שבת ראשונה כל שחל ראש חדש אדר להיות בתוכה ואפילו בערב שבת מאי לאו אפילו בערב שבת דומיא דתוכה מה תוכה מקדימין אף ערב שבת מקדימין 

### Part 14
אמר שמואל בה וכן תנא דבי שמואל בה 

### Part 15
כתנאי מסרגין לשבתות דברי רבי יהודה הנשיא רבי שמעון בן אלעזר אומר אין מסרגין אמר רבי שמעון בן אלעזר אימתי אני אומר אין מסרגין בזמן שחל להיות בערב שבת אבל בזמן שחל להיות בתוך השבת מקדים וקורא משבת שעברה אף על פי שהוא שבט 

### Part 16
בשנייה זכור וכו׳ איתמר פורים שחל להיות בערב שבת רב אמר מקדימין פרשת זכור ושמואל אמר מאחרין 

### Part 17
רב אמר מקדימין כי היכי דלא תיקדום עשיה לזכירה ושמואל אמר מאחרין אמר לך כיון דאיכא מוקפין דעבדי בחמיסר עשיה וזכירה בהדי הדדי קא אתיין 

### Part 18
תנן בשניה זכור והא כי מיקלע ריש ירחא בשבת מיקלע פורים בערב שבת וקתני בשניה זכור אמר רב פפא מאי שניה שניה להפסקה

### Part 19
תא שמע איזו שבת שניה כל שחל פורים להיות בתוכה ואפילו בערב שבת מאי לאו ערב שבת דומיא דתוכה מה תוכה מקדימין אף ערב שבת מקדימין 

### Part 20
אמר שמואל בה וכן תנא דבי שמואל בה 

### Part 21
חל להיות בשבת עצמה אמר רב הונא לדברי הכל אין מקדימין ורב נחמן אמר עדיין היא מחלוקת איתמר נמי אמר רבי חייא בר אבא אמר רבי אבא אמר רב פורים שחל להיות בשבת מקדים וקורא בשבת שעברה זכור 

### Part 22
בשלישית פרה אדומה וכו׳ תנו רבנן איזו היא שבת שלישית כל שסמוכה לפורים מאחריה איתמר רבי חמא ברבי חנינא אמר שבת הסמוכה לראש חדש ניסן 

### Part 23
ולא פליגי הא דאיקלע ראש חדש ניסן בשבת הא דאיקלע באמצע שבת

### Part 24
ברביעית החדש הזה לכם תנו רבנן ראש חדש אדר שחל להיות בשבת קורין כי תשא ומפטירין ביהוידע ואי זו היא שבת ראשונה כל שחל ראש חדש אדר להיות בתוכה ואפילו בערב שבת בשניה זכור ומפטירין פקדתי ואי זו היא שבת שניה כל שחל פורים להיות בתוכה ואפילו בערב שבת 

### Part 25
בשלישית פרה אדומה ומפטירין וזרקתי עליכם ואי זו היא שבת שלישית כל שסמוכה לפורים מאחריה ברביעית החדש הזה ומפטירין כה אמר ה׳ [אלהים] בראשון באחד לחדש

>Credit : William Davidson Edition
>License : CC-BY-NC