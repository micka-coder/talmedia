
### Part 1
ועל הכלאים 

### Part 2
בשלמא על הכלאים דזמן זריעה היא אלא על השקלים מנלן

### Part 3
אמר רבי טבי אמר רבי יאשיה דאמר קרא זאת עולת חודש בחדשו אמרה תורה חדש והבא קרבן מתרומה חדשה 

### Part 4
וכיון דבניסן בעי אקרובי מתרומה חדשה קדמינן וקרינן באחד באדר כי היכי דליתו שקלים למקדש 

### Part 5
כמאן דלא כרבן שמעון בן גמליאל דאי רבן שמעון בן גמליאל האמר שתי שבתות דתניא שואלין בהלכות הפסח קודם לפסח שלשים יום רבן שמעון בן גמליאל אומר שתי שבתות 

### Part 6
אפילו תימא רבן שמעון בן גמליאל כיון דאמר מר בחמשה עשר בו שולחנות יושבין במדינה ובעשרים וחמשה יושבין במקדש משום שולחנות קדמינן וקרינן 

### Part 7
מאי פרשת שקלים רב אמר צו את בני ישראל ואמרת אליהם את קרבני לחמי ושמואל אמר כי תשא 

### Part 8
בשלמא למאן דאמר כי תשא היינו דקרי לה פרשת שקלים דכתיב בה שקלים אלא למאן דאמר את קרבני לחמי הכא מידי שקלים כתיבי התם אין טעמא מאי כדרבי טבי 

### Part 9
בשלמא למאן דאמר צו את בני ישראל משום דכתיבי קרבנות התם כדרבי טבי אלא למאן דאמר כי תשא קרבנות מי כתיבי שקלים לאדנים כתיבי 

### Part 10
כדתני רב יוסף שלש תרומות הן של מזבח למזבח ושל אדנים לאדנים ושל בדק הבית לבדק הבית 

### Part 11
בשלמא למאן דאמר כי תשא היינו דשני האי ראש חדש משאר ראשי חדשים 

### Part 12
אלא למאן דאמר צו את קרבני מאי שני שני דאילו ראשי חדשים קרו שיתא בעניינא דיומא וחד בדראש חודש ואילו האידנא כולהו בדראש חודש 

### Part 13
הניחא למאן דאמר לסדר פרשיות הוא חוזר 

### Part 14
אלא למאן דאמר לסדר הפטרות הוא חוזר ופרשתא דיומא קרינן מאי שני 

### Part 15
שני דאילו ראשי חדשים קרו שיתא בעניינא דיומא וחד קרי בדראש חודש ואילו האידנא קרו תלתא בעניינא דיומא וארבעה קרו בדראש חודש 

### Part 16
מיתיבי ראש חדש אדר שחל להיות בשבת קורין בפרשת שקלים ומפטירין ביהוידע הכהן בשלמא למאן דאמר כי תשא היינו דמפטירין ביהוידע הכהן דדמי ליה דכתיב כסף נפשות ערכו 

### Part 17
אלא למאן דאמר את קרבני לחמי מי דמי דמי כדרבי טבי 

### Part 18
מיתיבי חל להיות בפרשה הסמוכה לה בין מלפניה ובין מלאחריה קורין אותה וכופלין אותה 

### Part 19
בשלמא למאן דאמר כי תשא היינו דמתרמי בההוא זימנא 

### Part 20
אלא למאן דאמר צו את קרבני מי מתרמי בההוא זימנא אין לבני מערבא דמסקי לדאורייתא בתלת שנין 

### Part 21
תניא כוותיה דשמואל ראש חדש אדר שחל להיות בשבת קורין כי תשא ומפטירין ביהוידע הכהן 

### Part 22
אמר רבי יצחק נפחא ראש חדש אדר שחל להיות בשבת מוציאין שלש תורות וקורין בהן אחד בעניינו של יום ואחד בשל ראש חדש ואחד בכי תשא ואמר רבי יצחק נפחא ראש חדש טבת שחל להיות בשבת מביאין שלש תורות וקורין בהן אחד בעניינו של יום ואחד בדראש חודש ואחד בחנוכה 

### Part 23
וצריכא דאי איתמר בהא בהא קאמר רבי יצחק אבל בהך כרב סבירא ליה דאמר פרשת שקלים את קרבני לחמי ובשתי תורות סגי קא משמע לן 

### Part 24
ולימא הא ולא בעיא הך חדא מכלל חבירתה איתמר 

### Part 25
איתמר ראש חדש טבת שחל להיות בחול אמר רבי יצחק קרו תלתא בראש חדש וחד בחנוכה ורב דימי דמן חיפא אמר קרו תלתא בחנוכה וחד בראש חדש 

### Part 26
אמר רבי מני כוותיה דרבי יצחק נפחא מסתברא דתדיר ושאינו תדיר תדיר קודם 

### Part 27
אמר רבי אבין כוותיה דרב דימי מסתברא מי גרם לרביעי שיבא ראש חדש הלכך רביעי בראש חדש בעי מיקרי 

### Part 28
מאי הוי עלה רב יוסף אמר אין משגיחין בראש חודש ורבה אמר אין משגיחין בחנוכה והלכתא אין משגיחין בחנוכה וראש חדש עיקר 

### Part 29
איתמר חל להיות בואתה תצוה אמר רבי יצחק נפחא קרו שיתא מואתה תצוה עד כי תשא וחד מכי תשא עד ועשית אמר אביי 

>Credit : William Davidson Edition
>License : CC-BY-NC