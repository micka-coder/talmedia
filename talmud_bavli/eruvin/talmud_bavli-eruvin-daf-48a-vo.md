
### Part 1
מחיצה של ברזל להפסיקו מחייך עליה רבי יוסי ברבי חנינא

### Part 2
מאי טעמא קא מחייך אילימא משום דתני לה כרבי יוחנן בן נורי לחומרא ואיהו סבירא ליה כרבנן לקולא ומשום דסבר לקולא מאן דתני לחומרא מחייך עלה

### Part 3
אלא משום דתניא נהרות המושכין ומעיינות הנובעין הרי הן כרגלי כל אדם

### Part 4
ודילמא במכונסין

### Part 5
אלא משום דקתני צריך מחיצה של ברזל להפסיקו ומאי שנא קנים דלא דעיילי בהו מיא של ברזל נמי עיילי בהו מיא

### Part 6
ודילמא צריך ואין לו תקנה קאמר

### Part 7
משום דקל הוא שהקילו חכמים במים

### Part 8
כדרבי טבלא דבעא מיניה רבי טבלא מרב מחיצה תלויה מהו שתתיר בחורבה

### Part 9
אמר ליה אין מחיצה תלויה מתרת אלא במים קל הוא שהקילו חכמים במים:

### Part 10
וחכמים אומרים אין לו אלא ארבע וכו׳: רבי יהודה היינו תנא קמא

### Part 11
אמר רבא שמונה על שמונה איכא בינייהו תניא נמי הכי יש לו שמונה על שמונה דברי רבי מאיר

### Part 12
ואמר רבא מחלוקת להלך אבל לטלטל דברי הכל ארבע אמות אין טפי לא

### Part 13
והני ארבע אמות היכא כתיבא

### Part 14
כדתניא שבו איש תחתיו כתחתיו [וכמה תחתיו ] גופו שלש אמות ואמה כדי לפשוט ידיו ורגליו דברי רבי מאיר רבי יהודה אומר גופו שלש אמות ואמה כדי שיטול חפץ מתחת מרגלותיו ומניח תחת מראשותיו

### Part 15
מאי בינייהו איכא בינייהו ארבע אמות מצומצמות

### Part 16
אמר ליה רב משרשיא לבריה כי עיילת לקמיה דרב פפא בעי מיניה ארבע אמות שאמרו באמה דידיה יהבינן ליה או באמה של קדש יהבינן ליה

### Part 17
אם אמר לך אמות של קדש יהבינן ליה עוג מלך הבשן מה תהא עליו ואם אמר לך באמה דידיה יהבינן ליה אימא ליה מאי טעמא לא קתני לה גבי יש שאמרו הכל לפי מה שהוא אדם

### Part 18
כי אתא לקמיה דרב פפא אמר ליה אי דייקינן כולא האי לא הוי תנינן

### Part 19
לעולם באמה דידיה יהבינן ליה ודקא קשיא לך מאי טעמא לא קתני גבי יש שאמרו דלא פסיקא ליה משום דאיכא ננס באבריו:

### Part 20
היו שנים מקצת אמותיו של זה וכו׳: למה ליה למימר למה הדבר דומה

### Part 21
הכי קאמר להו רבי שמעון לרבנן מכדי למה הדבר דומה לשלש חצירות הפתוחות זו לזו ופתוחות לרשות הרבים מאי שנא התם דפליגיתו ומאי שנא הכא דלא פליגיתו

### Part 22
ורבנן התם אוושי דיורין הכא לא אוושי דיורין:

### Part 23
ושתים החיצונות כו׳: ואמאי כיון דערבי להו חיצונות בהדי אמצעית הויא להו חדא

### Part 24
אמר רב יהודה כגון שנתנה אמצעית עירובה בזו ועירובה בזו

### Part 25
ורב ששת אמר אפילו תימא שנתנו עירובן באמצעית כגון שנתנוהו

>Credit : William Davidson Edition
>License : CC-BY-NC