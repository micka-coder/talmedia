
### Part 1
שלא יהו מכוונות בשלמא לרבא כי היכי דליהויין הללו שוחקות והללו עצבות אלא לאביי קשיא

### Part 2
אמר לך אביי אימא אמת כלאים באמה בת ששה

### Part 3
והא מדקתני סיפא רבן שמעון בן גמליאל אומר כל אמות שאמרו חכמים בכלאים באמה בת ששה ובלבד שלא יהו מצומצמות מכלל דתנא קמא כל אמות קאמר

### Part 4
אמר לך אביי ולאו מי איכא רבן שמעון בן גמליאל דקאי כוותי אנא דאמרי כרבן שמעון בן גמליאל

### Part 5
לאביי ודאי תנאי היא לרבא מי לימא תנאי היא

### Part 6
אמר לך רבא רבן שמעון בן גמליאל הא אתא לאשמועינן אמת כלאים לא יצמצם

### Part 7
ולימא אמת כלאים לא יצמצם באמה בת ששה למעוטי מאי לאו למעוטי אמת סוכה ואמת מבוי

### Part 8
לא למעוטי אמה יסוד ואמה סובב

### Part 9
דכתיב ואלה מדות המזבח באמות אמה אמה וטפח וחיק האמה ואמה רחב וגבולה אל שפתה סביב זרת האחד וזה גב המזבח חיק האמה זה יסוד ואמה רחב זה סובב וגבולה אל שפתה סביב אלו הקרנות וזה גב המזבח זה מזבח הזהב:

### Part 10
אמר רבי חייא בר אשי אמר רב שיעורין חציצין ומחיצין הלכה למשה מסיני

### Part 11
שיעורין דאורייתא הוא דכתיב ארץ חטה ושעורה וגו׳ ואמר רב חנן כל הפסוק הזה לשיעורין נאמר

### Part 12
חטה לכדתנן הנכנס לבית המנוגע וכליו על כתיפיו וסנדליו וטבעותיו בידיו הוא והם טמאין מיד היה לבוש כליו וסנדליו ברגליו וטבעותיו באצבעותיו הוא טמא מיד והן טהורין עד שישהא בכדי אכילת פרס פת חיטין ולא פת שעורין מיסב ואוכל בליפתן

### Part 13
שעורה דתנן עצם כשעורה מטמא במגע ובמשא ואינו מטמא באהל

### Part 14
גפן כדי רביעית יין לנזיר

>Credit : William Davidson Edition
>License : CC-BY-NC