
### Part 1
תרי גווני אילן הכא נמי תרי גווני גדר

### Part 2
בעא מיניה אביי מרבה חצר שראשה נכנס לבין הפסין מהו לטלטל מתוכה לבין הפסין ומבין הפסין לתוכה אמר ליה מותר

### Part 3
שתים מאי אמר ליה אסור

### Part 4
אמר רב הונא שתים אסורין ואפילו עירבו גזירה שמא יאמרו עירוב מועיל לבין הפסין רבא אמר עירבו מותר

### Part 5
אמר ליה אביי לרבא תניא דמסייע לך חצר שראשה אחד נכנס לבין הפסין מותר לטלטל מתוכה לבין הפסין ומבין הפסין לתוכה אבל שתים אסור במה דברים אמורים שלא עירבו אבל עירבו מותרין

### Part 6
לימא תיהוי תיובתא דרב הונא אמר לך רב הונא התם דהדרן וערבן

### Part 7
בעא מיניה אביי מרבה יבשו מים בשבת מהו אמר ליה כלום נעשית מחיצה אלא בשביל מים מים אין כאן מחיצה אין כאן

### Part 8
בעי רבין יבשו מים בשבת ובאו בשבת מהו אמר ליה אביי יבשו בשבת לא תיבעי לך דבעי מיניה דמר ופשיט לי דאסיר

### Part 9
באו נמי לא תיבעי לך  דהוה ליה מחיצה העשויה בשבת ותניא כל מחיצה העשויה בשבת בין בשוגג בין במזיד בין באונס בין ברצון שמה מחיצה

### Part 10
ולאו איתמר עלה אמר רב נחמן לא שנו אלא לזרוק אבל לטלטל לא

### Part 11
כי איתמר דרב נחמן אמזיד איתמר

### Part 12
אמר רבי אלעזר הזורק לבין פסי הביראות חייב פשיטא אי לאו מחיצה היא היכי משתרי ליה למלאות

### Part 13
לא צריכא דעבד כעין פסי ביראות ברשות הרבים וזרק לתוכה חייב

### Part 14
הא נמי פשיטא אי לאו דבעלמא מחיצה היא גבי בור היכי משתרי ליה לטלטלי לא צריכא אף על גב דקא בקעי בה רבים

### Part 15
ומאי קא משמע לן דלא אתו רבים ומבטלי מחיצתא הא אמר רבי אלעזר חדא זימנא

### Part 16
דתנן רבי יהודה אומר אם היתה דרך רשות הרבים מפסקתן יסלקנה לצדדין וחכמים אומרים אינו צריך רבי יוחנן ורבי אלעזר דאמרי תרווייהו כאן הודיעך כחן של מחיצות

### Part 17
אי מהתם הוה אמינא כאן ולא סבירא ליה קא משמע לן כאן וסבירא ליה

### Part 18
ולימא הא ולא בעי הך חדא מכלל חבירתה איתמר:

### Part 19
מותר להקריב לבאר וכו׳: תנן התם לא יעמוד אדם ברשות הרבים וישתה ברשות היחיד ברשות היחיד וישתה ברשות הרבים אלא אם כן מכניס ראשו ורובו למקום שהוא שותה

>Credit : William Davidson Edition
>License : CC-BY-NC