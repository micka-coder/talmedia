
### Part 1
הא רבי אליעזר והא רבנן

### Part 2
כשתימצי לומר לדברי רבי אליעזר המבטל רשות חצירו רשות ביתו ביטל לרבנן המבטל רשות חצירו רשות ביתו לא ביטל

### Part 3
פשיטא

### Part 4
אמר רחבה אנא ורב הונא בר חיננא תרגימנא לא נצרכא אלא לחמשה ששרוין בחצר אחד ושכח אחד מהן ולא עירב

### Part 5
לדברי רבי אליעזר כשהוא מבטל רשותו אין צריך לבטל לכל אחד ואחד

### Part 6
לרבנן כשהוא מבטל רשותו צריך לבטל לכל אחד ואחד

### Part 7
כמאן אזלא הא דתניא חמשה ששרוין בחצר אחד ושכח אחד מהן ולא עירב כשהוא מבטל רשותו אין צריך לבטל רשות לכל אחד ואחד כמאן כרבי אליעזר

### Part 8
רב כהנא מתני הכי רב טביומי מתני הכי כמאן אזלא הא דתניא חמשה ששרוים בחצר אחד ושכח אחד מהן ולא עירב כשהוא מבטל רשותו אינו צריך לבטל רשות לכל אחד ואחד כמאן אמר רב הונא בר יהודה אמר רב ששת כמאן כרבי אליעזר

### Part 9
אמר ליה רב פפא לאביי לרבי אליעזר אי אמר לא מבטילנא ולרבנן אי אמר מבטילנא מאי

### Part 10
טעמא דרבי אליעזר משום דקסבר המבטל רשות חצירו רשות ביתו ביטל והאי אמר אנא לא מבטילנא

### Part 11
או דילמא טעמא דרבי אליעזר משום דבית בלא חצר לא עבידי אינשי דדיירי וכי קאמר לא מבטילנא לאו כל כמיניה אף על גב דאמר דיירנא לאו כלום קאמר

### Part 12
ולרבנן אי אמר מבטילנא מאי טעמא דרבנן משום דקסברי המבטל רשות חצירו רשות ביתו לא ביטל והאי אמר מבטילנא

### Part 13
או דילמא טעמא דרבנן משום דלא עביד איניש דמסלק נפשיה לגמרי מבית וחצר והוי כי אורח לגבייהו והאי כי אמר מבטילנא לאו כל כמיניה קאמר

### Part 14
אמר ליה בין לרבנן בין לרבי אליעזר כיון דגלי דעתיה גלי:

### Part 15
וכן שמעתי ממנו שיוצאים בערקבלין בפסח: מאי ערקבלין אמר ריש לקיש אצוותא חרוזיאתא:

### Part 16
<br><br><big><strong>הדרן עלך עושין פסין</strong></big><br><br>

### Part 17
מתני׳ <big><strong>בכל מערבין</strong></big> ומשתתפין חוץ מן המים ומן המלח

### Part 18
והכל ניקח בכסף מעשר חוץ מן המים ומן המלח הנודר מן המזון מותר במלח ובמים

### Part 19
מערבין לנזיר ביין ולישראל בתרומה סומכוס אומר בחולין

### Part 20
ולכהן בבית הפרס רבי יהודה אומר אפילו בין הקברות

>Credit : William Davidson Edition
>License : CC-BY-NC