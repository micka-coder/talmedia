
### Part 1
מני רבי שמעון היא דאמר כל דבר שהוא משום שבות אינו עומד בפני כתבי הקודש אימא סיפא רבי יהודה אומר אפילו אין מסולק מן הארץ אלא מלא החוט גוללו אצלו רבי שמעון אומר אפילו בארץ עצמה גוללו אצלו

### Part 2
רישא וסיפא רבי שמעון מציעתא רבי יהודה אמר רב יהודה אין רישא וסיפא רבי שמעון מציעתא רבי יהודה

### Part 3
רבה אמר הכא באיסקופה הנדרסת עסקינן ומשום בזיון כתבי הקדש שרו רבנן

### Part 4
איתיביה אביי תוך ארבע אמות גוללו אצלו חוץ לארבע הופכו על הכתב ואי אמרת באיסקופה נדרסת עסקינן מה לי תוך ארבע אמות מה לי חוץ לארבע אמות

### Part 5
אלא אמר אביי הכא באיסקופה כרמלית עסקינן ורשות הרבים עוברת לפניה

### Part 6
תוך ארבע אמות דאי נפיל ומייתי ליה לא אתי לידי חיוב חטאת שרו ליה רבנן

### Part 7
חוץ לארבע אמות דאי מייתי ליה אתי לידי חיוב חטאת לא שרו ליה רבנן

### Part 8
אי הכי תוך ארבע אמות נמי נגזר דילמא מעייל מרשות הרבים לרשות היחיד וכי תימא כיון דמפסקת כרמלית לית לן בה והאמר רבא המעביר חפץ מתחלת ארבע לסוף ארבע והעבירו דרך עליו חייב

### Part 9
הכא במאי עסקינן באיסקופה ארוכה אדהכי והכי מידכר

### Part 10
ואיבעית אימא לעולם באסקופה שאינה ארוכה וסתם כתבי הקדש עיוני מעיין בהו ומנח להו וליחוש דילמא מעיין בהו ברשות הרבים ועייל להו בהדיא לרשות היחיד

### Part 11
הא מני בן עזאי היא דאמר מהלך כעומד דמי ודילמא זריק להו מזרק דאמר רבי יוחנן מודה בן עזאי בזורק

### Part 12
אמר רב אחא בר אהבה זאת אומרת אין מזרקין כתבי הקודש:

### Part 13
היה קורא בראש הגג וכו׳: ומי שרי והתניא כותבי ספרים תפילין ומזוזות לא התירו להן להפך יריעה על פניה אלא פורס עליה את הבגד

### Part 14
התם אפשר הכא לא אפשר ואי לא אפיך איכא בזיון כתבי הקודש טפי:

### Part 15
הופכו על הכתב והא לא נח [אמר רבא] בכותל משופע

### Part 16
[אמר ליה אביי] במאי אוקימתא למתניתין בכותל משופע אימא סיפא רבי יהודה אומר אפילו אינו מסולק מן הארץ אלא מלא החוט גוללו אצלו והא נח ליה

### Part 17
חסורי מיחסרא והכי קתני במה דברים אמורים בכותל משופע אבל

>Credit : William Davidson Edition
>License : CC-BY-NC