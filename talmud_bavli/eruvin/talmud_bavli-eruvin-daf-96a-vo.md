
### Part 1
ואיבעית אימא דכולי עלמא לצאת לא בעי כוונה והכא לעבור משום בל תוסיף קמיפלגי דתנא קמא סבר לעבור משום בל תוסיף לא בעי כוונה ורבן גמליאל סבר לעבור משום בל תוסיף בעי כוונה

### Part 2
ואיבעית אימא אי דסבירא לן דשבת זמן תפילין דכולי עלמא לא לעבור בעי כוונה ולא לצאת בעי כוונה

### Part 3
והכא בלעבור שלא בזמנו קמיפלגי תנא קמא סבר לא בעי כוונה ורבן גמליאל סבר לעבור שלא בזמנו בעי כוונה

### Part 4
אי הכי לרבי מאיר זוג אחד נמי לא

### Part 5
ועוד הישן בשמיני בסוכה ילקה אלא מחוורתא כדשנינן מעיקרא

### Part 6
ומאן שמעת ליה שבת זמן תפילין רבי עקיבא דתניא ושמרת את החקה הזאת למועדה מימים ימימה ימים ולא לילות מימים ולא כל ימים פרט לשבתות וימים טובים דברי רבי יוסי הגלילי

### Part 7
רבי עקיבא אומר לא נאמר חוקה זו אלא לענין פסח בלבד

### Part 8
ואלא הא דתנן הפסח והמילה מצות עשה לימא דלא כרבי עקיבא דאי רבי עקיבא כיון דמוקי לה בפסח לאו נמי איכא כדרבי אבין אמר רבי אילעאי דאמר רבי אבין אמר רבי אילעאי כל מקום שנאמר השמר פן ואל אינו אלא בלא תעשה

### Part 9
אפילו תימא רבי עקיבא השמר דלאו לאו השמר דעשה עשה

### Part 10
וסבר רבי עקיבא שבת זמן תפילין הוא והתניא רבי עקיבא אומר יכול יניח אדם תפילין בשבתות וימים טובים תלמוד לומר והיה לך לאות על ידך מי שצריכין אות יצאו אלו שהן גופן אות

### Part 11
אלא האי תנא הוא דתניא הניעור בלילה רצה חולץ רצה מניח דברי רבי נתן יונתן הקיטוני אומר אין מניחין תפילין בלילה מדלילה לתנא קמא זמן תפילין שבת נמי זמן תפילין

### Part 12
דילמא סבירא ליה לילה זמן תפילין הוא שבת לאו זמן תפילין הוא דהא שמעינן ליה לרבי עקיבא דאמר לילה זמן תפילין הוא שבת לאו זמן תפילין הוא

### Part 13
אלא האי תנא הוא דתניא מיכל בת כושי היתה מנחת תפילין ולא מיחו בה חכמים ואשתו של יונה היתה עולה לרגל ולא מיחו בה חכמים מדלא מיחו בה חכמים אלמא קסברי מצות עשה שלא הזמן גרמא היא

### Part 14
ודילמא סבר לה

>Credit : William Davidson Edition
>License : CC-BY-NC