
### Part 1
להרחיק כל שהוא ובלבד שירבה בפסין רבי יהודה אומר עד בית סאתים

### Part 2
אמרו לו לא אמרו בית סאתים אלא לגנה ולקרפף אבל אם היה דיר או סהר או מוקצה או חצר אפילו בית חמשת כורין אפילו בית עשרה כורין מותר ומותר להרחיק כל שהוא ובלבד שירבה בפסין:

### Part 3
<big><strong>גמ׳</strong></big> לימא מתניתין דלא כחנניא דתניא עושין פסין לבור וחבלין לשיירא וחנניא אומר חבלין לבור אבל לא פסין

### Part 4
אפילו תימא חנניא בור לחוד באר לחוד

### Part 5
איכא דאמרי מדלא קתני חנניא אומר עושין חבלין לבור ופסין לבאר מכלל דלחנניא לא שנא בור ולא שנא באר חבלין אין פסין לא לימא מתניתין דלא כחנניא

### Part 6
אפילו תימא חנניא למאי דקאמר תנא קמא קא מהדר ליה

### Part 7
לימא מתניתין דלא כרבי עקיבא דתנן אחד באר הרבים ובור הרבים ובאר היחיד עושין להן פסין אבל בור היחיד עושין לו מחיצה גבוה עשרה טפחים דברי רבי עקיבא

### Part 8
ואילו הכא קתני לביראות לביראות אין לבורות לא

### Part 9
אפילו תימא רבי עקיבא באר מים חיים דפסיקא ליה לא שנא דרבים ולא שנא דיחיד קתני בור מכונסין דלא פסיקא ליה לא קתני

### Part 10
לימא מתניתין דלא כרבי יהודה בן בבא דתנן רבי יהודה בן בבא אומר אין עושין פסין אלא לבאר הרבים בלבד ואילו הכא קתני לביראות לא שנא דרבים ולא שנא דיחיד

### Part 11
אפילו תימא רבי יהודה בן בבא מאי ביראות ביראות דעלמא

### Part 12
מאי דיומדין אמר רבי ירמיה בן אלעזר דיו עמודין:

### Part 13
דיו למנודה שבח זונית נתקלקל במידה שלשה סימן:

### Part 14
תנן התם רבי יהודה אומר כל השיתין פטורין חוץ מן הדיופרא מאי דיופרא אמר עולא אילן העושה דיו פירות בשנה

### Part 15
אמר רבי ירמיה בן אלעזר דיו פרצוף פנים היה לו לאדם הראשון שנאמר אחור וקדם צרתני כתיב ויבן ה׳ אלהים את הצלע וגו׳ רב ושמואל חד אמר פרצוף וחד אמר זנב

### Part 16
בשלמא למאן דאמר פרצוף היינו דכתיב אחור וקדם צרתני אלא למאן דאמר זנב מאי אחור וקדם צרתני

### Part 17
כדרבי אמי דאמר רבי אמי אחור למעשה בראשית וקדם לפורענות

### Part 18
בשלמא אחור למעשה בראשית דלא איברי עד מעלי שבתא אלא וקדם לפורענות מאי היא אילימא משום קללה הא בתחילה נתקלל נחש ולבסוף נתקללה חוה ולבסוף נתקלל אדם

### Part 19
אלא למבול דכתיב וימח את כל היקום אשר על פני האדמה מאדם ועד בהמה וגו׳

### Part 20
בשלמא למאן דאמר פרצוף היינו דכתיב וייצר תרין יודין אלא למאן דאמר זנב מאי וייצר

### Part 21
כדרבי שמעון בן פזי דאמר רבי שמעון בן פזי אוי לי מיצרי אוי לי מיוצרי

### Part 22
בשלמא למאן דאמר פרצוף היינו דכתיב זכר ונקבה בראם אלא למאן דאמר זנב מאי זכר ונקבה בראם

### Part 23
לכדרבי אבהו דרבי אבהו רמי כתיב זכר ונקבה בראם וכתיב (כי) בצלם אלהים ברא אותו בתחלה עלתה במחשבה לבראות שנים ולבסוף לא נברא אלא אחד

### Part 24
בשלמא למאן דאמר פרצוף היינו דכתיב ויסגור בשר תחתנה אלא למאן דאמר זנב מאי ויסגור בשר תחתנה

### Part 25
אמר רב זביד ואיתימא רבי ירמיה ואיתימא רב נחמן בר יצחק לא נצרכה אלא למקום חתך

### Part 26
בשלמא למאן דאמר זנב היינו דכתיב ויבן אלא למאן דאמר פרצוף מאי ויבן

### Part 27
לכדרבי שמעון בן מנסיא דדריש רבי שמעון בן מנסיא ויבן ה׳ אלהים את הצלע מלמד שקילעה הקדוש ברוך הוא לחוה והביאה לאדם הראשון שכן בכרכי הים קורין לקלעיתא בנייתא

### Part 28
דבר אחר ויבן ה׳ אלהים אמר רב חסדא ואמרי לה במתניתא תנא מלמד שבנאה הקדוש ברוך הוא לחוה כבניין

>Credit : William Davidson Edition
>License : CC-BY-NC