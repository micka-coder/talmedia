
### Part 1
לנטורי תרביצא הוא דעבידא

### Part 2
בעי רמי בר חמא שתי אמות בגג ושתי אמות בעמוד מהו אמר רבה מאי קא מיבעיא ליה כרמלית ורשות היחיד קא מיבעיא ליה

### Part 3
ורמי בר חמא אגב חורפיה לא עיין בה אלא הכי קמיבעיא ליה שתי אמות בגג ושתי אמות באכסדרה מהו

### Part 4
מי אמרינן כיון דלא האי חזי לדירה ולא האי חזי לדירה חדא רשותא היא או דילמא כיון דמגג לגג אסיר מגג לאכסדרה נמי אסיר

### Part 5
בעי רב ביבי בר אביי שתי אמות בגג ושתי אמות בחורבה מהו

### Part 6
אמר רב כהנא לאו היינו דרמי בר חמא אמר רב ביבי בר אביי וכי מאחר אתאי ונצאי אכסדרה לא חזיא לדירה וחורבה חזיא לדירה

### Part 7
וכי מאחר דחזיא לדירה מאי קמיבעיא ליה אם תימצי לומר קאמר אם תימצי לומר אכסדרה לא חזיא לדירה חורבה חזיא לדירה או דילמא השתא מיהא לית בה דיורין תיקו

### Part 8
גגין השוין לרבי מאיר וגג יחידי לרבנן רב אמר מותר לטלטל בכולו ושמואל אמר אין מטלטלין בו אלא בארבע

### Part 9
רב אמר מותר לטלטל בכולו קשיא דרב אדרב התם לא מינכרא מחיצתא הכא מינכרא מחיצתא

### Part 10
ושמואל אמר אין מטלטלין בו אלא בארבע אמות קשיא דשמואל אדשמואל התם לא הוי יותר מבית סאתים הכא הוי יותר מבית סאתים והני מחיצות למטה עבידן למעלה לא עבידן והוה כקרפף יתר מבית סאתים שלא הוקף לדירה וכל קרפף יותר מבית סאתים שלא הוקף לדירה אין מטלטלין בו אלא בארבע

### Part 11
איתמר ספינה רב אמר מותר לטלטל בכולה ושמואל אמר אין מטלטלין בה אלא בארבע רב אמר מותר לטלטל בכולה

>Credit : William Davidson Edition
>License : CC-BY-NC