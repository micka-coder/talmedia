
### Part 1
כרבי יוסי דאמר נשים סומכות רשות

### Part 2
דאי לא תימא הכי אשתו של יונה היתה עולה לרגל ולא מיחו בה מי איכא למאן דאמר רגל לאו מצות עשה שהזמן גרמא הוא אלא קסבר רשות הכא נמי רשות

### Part 3
אלא האי תנא היא דתניא המוצא תפילין מכניסן זוג זוג אחד האיש ואחד האשה אחד חדשות ואחד ישנות דברי רבי מאיר רבי יהודה אוסר בחדשות ומתיר בישנות

### Part 4
עד כאן לא פליגי אלא בחדשות וישנות אבל באשה לא פליגי שמע מינה מצות עשה שלא הזמן גרמא הוא וכל מצות עשה שאין הזמן גרמא נשים חייבות

### Part 5
ודילמא סבר לה כרבי יוסי דאמר נשים סומכות רשות לא סלקא דעתך דלא רבי מאיר סבר לה כרבי יוסי ולא רבי יהודה סבר לה כרבי יוסי

### Part 6
לא רבי מאיר סבר לה כרבי יוסי דתנן אין מעכבין את התינוקות מלתקוע הא נשים מעכבין וסתם מתניתין רבי מאיר

### Part 7
ולא רבי יהודה סבר לה כרבי יוסי דתניא דבר אל בני ישראל וסמך בני ישראל סומכין ואין בנות ישראל סומכות רבי יוסי ורבי שמעון אומרים נשים סומכות רשות

### Part 8
וסתם סיפרא מני רבי יהודה

### Part 9
אמר רבי אלעזר המוצא תכלת בשוק לשונות פסולות חוטין כשרין

### Part 10
מאי שנא לשונות דאמר אדעתא דגלימא צבעינהו חוטין נמי נימא אדעתא דגלימא טוינהו בשזורים

### Part 11
שזורים נמי נימא אדעתא דשיפתא דגלימא עייפינהו במופסקין דכולי האי ודאי לא טרחי אינשי

### Part 12
אמר רבא וכי אדם טורח לעשות קמיע כמין תפילין דתנן במה דברים אמורים בישנות אבל בחדשות פטור

### Part 13
אמר רבי זירא לאהבה בריה פוק תני להו המוצא תכלת בשוק לשונות פסולין חוטין מופסקין כשירין לפי שאין אדם טורח

### Part 14
אמר רבא ומשום דתני לה אהבה בריה דרבי זירא כיפי תלא לה והתנן במה דברים אמורים בישנות אבל בחדשות פטור

### Part 15
אלא אמר רבא טרח ולא טרח תנאי היא

### Part 16
דתניא המוצא תפילין מכניסן זוג זוג אחד האיש ואחד האשה

>Credit : William Davidson Edition
>License : CC-BY-NC