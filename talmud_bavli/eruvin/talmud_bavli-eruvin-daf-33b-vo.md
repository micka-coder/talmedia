
### Part 1
ורבי סבר לה כרבי מאיר וסבר לה כרבי יהודה

### Part 2
סבר לה כרבי מאיר דאמר חוקקין להשלים

### Part 3
וסבר לה כרבי יהודה דאמר בעינן עירוב על גבי מקום ארבעה וליכא

### Part 4
מאי רבי יהודה דתניא רבי יהודה אומר נעץ קורה ברשות הרבים והניח עירובו עליה גבוה עשרה ורחבה ארבעה עירובו עירוב ואם לאו אין עירובו עירוב

### Part 5
אדרבה הוא ועירובו במקום אחד אלא הכי קאמר גבוה עשרה צריך שיהא בראשה ארבעה אין גבוהה עשרה אין צריך שיהא בראשה ארבעה

### Part 6
כמאן דלא כרבי יוסי ברבי יהודה דתניא רבי יוסי ברבי יהודה אומר נעץ קנה ברשות הרבים והניח בראשו טרסקל וזרק ונח על גביו חייב

### Part 7
אפילו תימא רבי יוסי ברבי יהודה התם הדרן מחיצתא הכא לא הדרן מחיצתא

### Part 8
רבי ירמיה אמר שאני כלכלה הואיל ויכול לנטותה ולהביאה לתוך עשרה

### Part 9
יתיב רב פפא וקא אמר להא שמעתא איתיביה רב בר שבא לרב פפא כיצד הוא עושה מוליכו בראשון ומחשיך עליו ונוטלו ובא לו בשני מחשיך עליו ואוכלו ובא לו

>Credit : William Davidson Edition
>License : CC-BY-NC