
### Part 1
כל שכן דהוו להו נולד דאסירי

### Part 2
אלא מיא בעבים מינד ניידי השתא דאתית להכי אוקיינוס נמי לא ליקשו לך מיא באוקיינוס נמי מינד ניידי ותניא נהרות המושכין ומעיינות הנובעין הרי הן כרגלי כל אדם

### Part 3
אמר רבי יעקב בר אידי אמר רבי יהושע בן לוי הלכה כרבי יוחנן בן נורי אמר ליה רבי זירא לרבי יעקב בר אידי בפירוש שמיע לך או מכללא שמיע לך אמר ליה בפירוש שמיע לי

### Part 4
מאי כללא דאמר רבי יהושע בן לוי הלכה כדברי המיקל בעירוב

### Part 5
ותרתי למה לי

### Part 6
אמר רבי זירא צריכי דאי אשמעינן הלכה כרבי יוחנן בן נורי הוה אמינא בין לקולא ובין לחומרא קא משמע לן הלכה כדברי המיקל בעירוב

### Part 7
ולימא הלכה כדברי המיקל בעירוב הלכה כרבי יוחנן בן נורי למה לי

### Part 8
איצטריך סלקא דעתך אמינא הני מילי יחיד במקום יחיד ורבים במקום רבים אבל יחיד במקום רבים אימא לא

### Part 9
אמר ליה רבא לאביי מכדי עירובין דרבנן מה לי יחיד במקום יחיד ומה לי יחיד במקום רבים

### Part 10
אמר ליה רב פפא לרבא ובדרבנן לא שני לן בין יחיד במקום יחיד ליחיד במקום רבים

### Part 11
והתנן רבי אלעזר אומר כל אשה שעברו עליה שלש עונות דייה שעתה

### Part 12
ותניא מעשה ועשה רבי כרבי אלעזר לאחר שנזכר אמר כדי הוא רבי אלעזר לסמוך עליו בשעת הדחק

### Part 13
מאי לאחר שנזכר אילימא לאחר שנזכר דאין הלכה כרבי אלעזר אלא כרבנן בשעת הדחק היכי עביד כוותיה

### Part 14
אלא דלא איתמר הלכתא לא כרבי אלעזר ולא כרבנן לאחר שנזכר דלאו יחיד פליג עליה אלא רבים פליגי עליה אמר כדי הוא רבי אלעזר לסמוך עליו בשעת הדחק

### Part 15
אמר רב משרשיא לרבא ואמרי לה רב נחמן בר יצחק לרבא ובדרבנן לא שני בין יחיד במקום יחיד בין יחיד במקום רבים

### Part 16
והתניא שמועה קרובה נוהגת שבעה ושלשים רחוקה אינה נוהגת אלא יום אחד

### Part 17
ואי זו היא קרובה ואיזו היא רחוקה בתוך שלשים קרובה לאחר שלשים רחוקה דברי רבי עקיבא וחכמים אומרים אחת שמועה קרובה ואחת שמועה רחוקה נוהגת שבעה ושלשים

### Part 18
ואמר רבה בר בר חנה אמר רבי יוחנן כל מקום שאתה מוצא יחיד מיקל ורבים מחמירין הלכה כדברי המחמירין המרובים חוץ מזו שאף על פי שרבי עקיבא מיקל וחכמים מחמירין הלכה כדברי רבי עקיבא

### Part 19
וסבר לה כשמואל דאמר שמואל הלכה כדברי המיקל באבל

### Part 20
באבילות הוא דאקילו בה רבנן אבל בעלמא אפילו בדרבנן שני בין יחיד במקום יחיד בין יחיד במקום רבים

>Credit : William Davidson Edition
>License : CC-BY-NC