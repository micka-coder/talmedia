
### Part 1
ולמאי דסליק אדעתין מעיקרא בין שעירבו ובין שלא עירבו פליגי בעירבו במאי פליגי בשלא עירבו במאי פליגי

### Part 2
בשלא עירבו פליגי בנראה מבחוץ ושוה מבפנים

### Part 3
בעירבו קמיפלגי בדרב יוסף דאמר רב יוסף לא שנו אלא שכלה לאמצע רחבה אבל כלה לצידי רחבה אסור

### Part 4
אמר רבה הא דאמרת לאמצע רחבה מותר לא אמרן אלא זה שלא כנגד זה אבל זה כנגד זה אסור

### Part 5
אמר רב משרשיא הא דאמרת זה שלא כנגד זה מותר לא אמרן אלא רחבה דרבים אבל רחבה דיחיד זימנין דמימלך עלה ובני לה בתים והוי לה כמבוי שכלה לה לצידי רחבה ואסור

### Part 6
ומנא תימרא דשני לן בין רחבה דרבים לרחבה דיחיד דאמר רבין בר רב אדא אמר רבי יצחק מעשה במבוי אחד שצידו אחד כלה לים וצידו אחד כלה לאשפה ובא מעשה לפני רבי ולא אמר בה לא היתר ולא איסור

### Part 7
איסור לא אמר בה דהא קיימי מחיצות היתר לא אמר בה חיישינן שמא תינטל אשפה ויעלה הים שרטון

### Part 8
ומי חיישינן שמא תינטל אשפה והתנן אשפה ברשות הרבים גבוה עשרה טפחים חלון שעל גבה זורקין לה בשבת

### Part 9
אלמא שני בין אשפה דרבים לאשפה דיחיד

### Part 10
הכא נמי שני בין רחבה דרבים לרחבה דיחיד

### Part 11
ורבנן מאי

### Part 12
אמר רב יוסף בר אבדימי תנא וחכמים אוסרין אמר רב נחמן הלכה כדברי חכמים איכא דאמרי אמר רב יוסף בר אבדימי תנא וחכמים מתירין אמר רב נחמן אין הלכה כדברי חכמים

### Part 13
מרימר פסיק לה לסורא באוזלי אמר חיישינן שמא יעלה הים שרטון

### Part 14
ההוא מבוי עקום דהוה בסורא כרוך בודיא אותיבו ביה בעקמומיתיה אמר רב חסדא הא לא כרב ולא כשמואל לרב דאמר תורתו כמפולש צורת הפתח בעי לשמואל דאמר תורתו כסתום הני מילי לחי מעליא אבל האי כיון דנשיב ביה זיקא ושדי ליה לא כלום הוא

### Part 15
ואי נעיץ ביה סיכתא וחבריה חבריה:

### Part 16
גופא אמר רב ירמיה בר אבא אמר רב מבוי שנפרץ במלואו לחצר ונפרצה חצר כנגדו חצר מותרת ומבוי אסור

### Part 17
אמר ליה רבה בר עולא לרב ביבי בר אביי רבי לא משנתנו היא זו חצר קטנה שנפרצה לגדולה גדולה מותרת וקטנה אסורה מפני שהיא כפתחה של גדולה

### Part 18
אמר ליה אי מהתם הוה אמינא הני מילי היכא דלא קא דרסי בה רבים אבל היכא דקא דרסי בה רבים אימא אפילו חצר נמי

### Part 19
והא נמי תנינא חצר שהרבים נכנסין לה בזו ויוצאין לה בזו רשות הרבים לטומאה ורשות היחיד לשבת

### Part 20
אי מהתם הוה אמינא הני מילי זה שלא כנגד זה

>Credit : William Davidson Edition
>License : CC-BY-NC