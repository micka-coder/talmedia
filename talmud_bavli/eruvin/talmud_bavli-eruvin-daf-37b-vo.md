
### Part 1
אלא אי בלקיחת בעלים אי בעשיית כהן

### Part 2
ואכתי סבר רבי יוסי אין ברירה והתניא עם הארץ שאמר לחבר קח לי אגודה אחת של ירק או גלוסקא אחת אינו צריך לעשר דברי רבי יוסי

### Part 3
וחכמים אומרים צריך לעשר איפוך

### Part 4
תא שמע האומר מעשר שיש לי בביתי מחולל על סלע שתעלה בידי מן הכיס רבי יוסי אומר מחולל

### Part 5
איפוך אימא רבי יוסי אומר לא חילל ומאי חזית דאפכת תרתי מקמי חדא איפוך חדא מקמי תרתי

### Part 6
הא ודאי איפכא תניא דקתני סיפא ומודה רבי יוסי באומר מעשר שיש לי בתוך ביתי יהא מחולל על סלע חדשה שתעלה בידי מן הכיס שחילל מדקאמר הכא שחילל מכלל דהתם לא חילל

### Part 7
האי סלע חדשה היכי דמי אי דאיכא תרתי תלת דיש ברירה היינו קמייתא אלא דליכא אלא חדא מאי תעלה

### Part 8
איידי דתני רישא תעלה תנא סיפא נמי תעלה

### Part 9
אמר ליה רבא לרב נחמן מאן האי תנא דאפילו בדרבנן לית ליה ברירה דתניא אמר לחמשה הריני מערב על איזה מכם שארצה רציתי ילך לא רציתי לא ילך רצה מבעוד יום עירובו עירוב משחשיכה אין עירובו עירוב

### Part 10
אישתיק ולא אמר ליה ולא מידי ולימא ליה תנא דבי איו הוא לא שמיע ליה

### Part 11
רב יוסף אמר תנאי שקלת מעלמא תנאי היא דתניא הריני מערב לשבתות של כל השנה רציתי אלך לא רציתי לא אלך רצה מבעוד יום עירובו עירוב משחשיכה רבי שמעון אומר עירובו עירוב וחכמים אומרים אין עירובו עירוב

### Part 12
והא שמעינן לרבי שמעון דלית ליה ברירה קשיא דרבי שמעון אדרבי שמעון אלא איפוך

### Part 13
מאי קשיא דילמא כי לית ליה לרבי שמעון ברירה בדאורייתא אבל בדרבנן אית ליה

### Part 14
קסבר רב יוסף מאן דאית ליה ברירה לא שנא בדאורייתא לא שנא בדרבנן אית ליה ומאן דלית ליה ברירה לא שנא בדאורייתא ולא שנא בדרבנן לית ליה

### Part 15
רבא אמר שאני התם דבעינן ראשית ששיריה ניכרין

### Part 16
אמר ליה אביי אלא מעתה היו לפניו שני רמונים של טבל ואמר אם ירדו גשמים היום יהא זה תרומה על זה ואם לא ירדו גשמים היום יהא זה תרומה על זה הכי נמי בין ירדו בין לא ירדו דאין בדבריו כלום

### Part 17
וכי תימא הכי נמי והתנן תרומת הכרי הזה ומעשרותיו בתוכו ותרומת מעשר זה בתוכו רבי שמעון אומר קרא השם

### Part 18
שאני התם דאיכא סביביו

### Part 19
ואי בעית אימא כדקתני טעמא אמרו לו לרבי מאיר אי אתה מודה שמא יבקע הנוד ונמצא זה שותה טבלים למפרע אמר להן לכשיבקע

### Part 20
ולמאי דסליק אדעתין מעיקרא דבעינן ראשית ששיריה ניכרין מאי קאמרי ליה

### Part 21
הכי קאמרי ליה לדידן בעינן ראשית ששיריה ניכרין לדידך

>Credit : William Davidson Edition
>License : CC-BY-NC