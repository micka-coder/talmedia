
### Part 1
שהן כעשר דברי רבי מאיר רבי יהודה אומר כשלש עשרה אמה וכארבע עשרה אמה

### Part 2
כעשר הא עשר הויין משום דבעי למיתנא סיפא כשלש עשרה

### Part 3
כשלש עשרה טפי הויין משום דבעי למתני כארבע עשרה וכארבע עשרה הא לא הויא אמר רב פפא יתירות על שלש עשרה ואינן מגיעות לארבע עשרה

### Part 4
אמר רב פפא בבור שמונה דכולי עלמא לא פליגי דלא בעינן פשוטין

### Part 5
בבור שתים עשרה דכולי עלמא לא פליגי דבעינן פשוטין

### Part 6
כי פליגי משמונה עד שתים עשרה לרבי מאיר בעינן פשוטין לרבי יהודה לא בעינן פשוטין

### Part 7
ורב פפא מאי קא משמע לן תנינא

### Part 8
רב פפא ברייתא לא שמיע ליה וקא משמע לן כברייתא:

### Part 9
אריך יותר בתל חיצת חצר שיבשה סימן: בעא מיניה אביי מרבה האריך בדיומדין כשיעור פשוטין לרבי מאיר מהו

### Part 10
אמר ליה תניתוה ובלבד שירבה בפסין מאי לאו דמאריך בדיומדין לא דמפיש ועביד פשוטין

### Part 11
אי הכי האי ובלבד שירבה בפסין עד שירבה פסין מיבעי ליה תני עד שירבה פסין

### Part 12
איכא דאמרי אמר ליה תניתוה ובלבד שירבה בפסין מאי לאו דמפיש ועביד פשוטין לא דמאריך בדיומדין

### Part 13
הכי נמי מסתברא מדקתני ובלבד שירבה בפסין שמע מינה

### Part 14
בעא מיניה אביי מרבה יותר משלש עשרה אמה ושליש לרבי יהודה מהו פשוטין עביד או בדיומדין מאריך

### Part 15
אמר ליה תניתוה כמה הן מקורבין כדי ראשה ורובה של פרה וכמה מרוחקין אפילו כור ואפילו כוריים

### Part 16
רבי יהודה אומר בית סאתים מותר יותר מבית סאתים אסור אמרו לו לרבי יהודה אי אתה מודה בדיר וסהר ומוקצה וחצר אפילו בת חמשת כורים ואפילו בת עשרה כורים שמותר

### Part 17
אמר להן זו מחיצה ואלו פסין

### Part 18
ואם איתא זו מחיצה וזו היא מחיצה מיבעי ליה

### Part 19
הכי קאמר זו תורת מחיצה עליה ופרצותיה בעשר ואלו תורת פסין עליהן ופרצותיהן בשלש עשרה אמה ושליש

### Part 20
בעא מיניה אביי מרבה תל המתלקט עשרה מתוך ארבע נידון משום דיומד או אינו נידון משום דיומד

### Part 21
אמר ליה תניתוה רבי שמעון בן אלעזר אומר היתה שם אבן מרובעת רואין כל שאילו תחלק ויש בה אמה לכאן ואמה לכאן נידון משום דיומד ואם לאו אינו נידון משום דיומד

### Part 22
רבי ישמעאל בנו של רבי יוחנן בן ברוקה אומר היתה שם אבן עגולה רואין כל שאילו תחקק ותחלק ויש בה אמה לכאן ואמה לכאן נידון משום דיומד ואם לאו אינו נידון משום דיומד

### Part 23
במאי קא מיפלגי מר סבר חד רואין אמרינן תרי רואין לא אמרינן ומר סבר אפילו תרי רואין נמי אמרינן

### Part 24
בעא מיניה אביי מרבה חיצת הקנים קנה קנה פחות משלשה נידון משום דיומד או לאו

### Part 25
אמר ליה תניתוה היה שם אילן או גדר או חיצת הקנים נידון משום דיומד מאי לאו קנה קנה פחות משלשה

### Part 26
לא גודריתא דקני אי הכי היינו אילן

### Part 27
ואלא מאי קנה קנה פחות משלשה היינו גדר אלא מאי אית לך למימר תרי גווני גדר הכא נמי תרי גווני אילן

### Part 28
איכא דאמרי גודריתא דקני קא מיבעיא ליה גודריתא דקני מאי אמר ליה תניתוה היה שם גדר או אילן או חיצת הקנים נידון משום דיומד מאי לאו גודריתא דקני

### Part 29
לא קנה קנה פחות משלשה אי הכי היינו גדר

### Part 30
ואלא מאי גודריתא דקני היינו אילן אלא מאי אית לך למימר

>Credit : William Davidson Edition
>License : CC-BY-NC