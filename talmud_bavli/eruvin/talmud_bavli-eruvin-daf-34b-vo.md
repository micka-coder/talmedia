
### Part 1
פשיטא רשות היחיד עולה עד לרקיע וכי היכי דסלקא לעיל הכי נמי דנחתא לתחת ואלא דקאי ברשות הרבים

### Part 2
דנתכוון לשבות היכא אי למעלה הוא במקום אחד ועירובו במקום אחר הוא אי למטה פשיטא הוא ועירובו במקום אחד

### Part 3
לא צריכא דקאי בכרמלית ונתכוון לשבות למעלה ורבי היא דאמר כל דבר שהוא משום שבות לא גזרו עליו בין השמשות:

### Part 4
<big><strong>מתני׳</strong></big> נתנו בראש הקנה או בראש הקונדס בזמן שהוא תלוש ונעוץ אפילו גבוה מאה אמה הרי זה עירוב:

### Part 5
<big><strong>גמ׳</strong></big> רמי ליה רב אדא בר מתנא לרבא תלוש ונעוץ אין לא תלוש ונעוץ לא מני רבנן היא דאמרי כל דבר שהוא משום שבות גזרו עליו בין השמשות והא אמרת רישא רבי רישא רבי וסיפא רבנן

### Part 6
אמר ליה כבר רמי ליה רמי בר חמא לרב חסדא ושני ליה רישא רבי וסיפא רבנן

### Part 7
רבינא אמר כולה רבי היא וסיפא גזירה שמא יקטום:

### Part 8
ההוא פולמוסא דאתא לנהרדעא אמר להו רב נחמן פוקו עבידו כבושי כבשי באגמא ולמחר ניזיל וניתיב עלויהו

### Part 9
איתיביה רמי בר חמא לרב נחמן ואמרי לה רב עוקבא בר אבא לרב נחמן תלוש ונעוץ אין לא תלוש ולא נעוץ לא

### Part 10
אמר ליה התם בעוזרדין ומנא תימרא דשני לן בין עוזרדין לשאין עוזרדין דתניא הקנין והאטדין וההגין מין אילן הן ואינן כלאים בכרם ותניא אידך הקנים והקידן והאורבנין מין ירק הן והן כלאים בכרם קשיא אהדדי

### Part 11
אלא שמע מינה כאן בעוזרדין כאן בשאין עוזרדין שמע מינה

### Part 12
וקידה מין ירק הוא והתנן אין מרכיבין פגם על גבי קידה לבנה מפני שהוא ירק באילן אמר רב פפא קידה לחוד וקידה לבנה לחוד:

### Part 13
<big><strong>מתני׳</strong></big> נתנו במגדל ואבד המפתח הרי זה עירוב רבי אליעזר אומר אם אינו יודע שהמפתח במקומו אינו עירוב:

### Part 14
<big><strong>גמ׳</strong></big> ואמאי הוא במקום אחד ועירובו במקום אחר הוא

### Part 15
רב ושמואל דאמרי תרוייהו הכא במגדל של לבנים עסקינן ורבי מאיר היא דאמר פוחת לכתחילה ונוטל דתנן בית שמילאהו פירות סתום ונפחת נוטל ממקום הפחת רבי מאיר אומר פוחת ונוטל לכתחילה

### Part 16
והאמר רב נחמן בר אדא אמר שמואל באוירא דליבני הכא נמי באוירא דליבני

### Part 17
והא אמר רבי זירא ביום טוב אמרו אבל לא בשבת הכא נמי ביום טוב

### Part 18
אי הכי היינו דקתני עלה רבי אליעזר אומר אם בעיר אבד עירובו עירוב ואם בשדה אבד אין עירובו עירוב ואי ביום טוב מה לי עיר מה לי שדה

>Credit : William Davidson Edition
>License : CC-BY-NC