
### Part 1
או אין הלכה כרבן גמליאל או דילמא בדלא מלו גברי עסקינן וקא מבעיא ליה הלכה כרבי אליעזר או אין הלכה כרבי אליעזר

### Part 2
פשיטא בדלא מלו גברי עסקינן דאי סלקא דעתך בדמלו גברי עסקינן מאי תיבעי ליה האמר רב הלכה כרבן גמליאל בדיר וסהר וספינה אלא ודאי בדלא מלו גברי עסקינן ודרבי אליעזר קמיבעיא ליה

### Part 3
דיקא נמי דקאמר ליה יכנס מאי יכנס לאו בלא מחיצה

### Part 4
איתיביה רב נחמן בר יצחק לרבא נפל דופנה לא יעמיד בה אדם בהמה וכלים ולא יזקוף את המטה לפרוס עליה סדין לפי שאין עושין אהל עראי בתחילה ביום טוב ואין צריך לומר בשבת

### Part 5
אמר ליה את אמרת לי מהא ואנא אמינא לך מהא עושה אדם את חבירו דופן כדי שיאכל וישתה וישן ויזקוף את המטה ויפרוס עליה סדין כדי שלא תפול חמה על המת ועל האוכלין

### Part 6
קשיין אהדדי לא קשיא הא רבי אליעזר הא רבנן דתנן פקק החלון רבי אליעזר אומר בזמן שקשור ותלוי פוקקין בו ואם לאו אין פוקקין בו וחכמים אומרים בין כך ובין כך פוקקין בו

### Part 7
והא איתמר עלה אמר רבה בר בר חנה אמר רבי יוחנן הכל מודים שאין עושין אהל עראי בתחילה ביום טוב ואין צריך לומר בשבת לא נחלקו אלא להוסיף שרבי אליעזר אומר אין מוסיפין ביום טוב ואין צריך לומר בשבת וחכמים אומרים מוסיפין בשבת ואין צריך לומר ביום טוב

### Part 8
אלא לא קשיא הא כרבי מאיר הא כרבי יהודה דתניא עשאה לבהמה דופן לסוכה רבי מאיר פוסל ורבי יהודה מכשיר

### Part 9
רבי מאיר דקא פסיל התם אלמא לא מחיצה היא הכא שרי דלאו מידי קא עביד

### Part 10
ורבי יהודה דקא מכשיר התם אלמא מחיצה היא הכא אסר

### Part 11
ותיסברא אימר דשמעת ליה לרבי מאיר בהמה אדם וכלים מי שמעת ליה

### Part 12
ותו רבי מאיר אליבא דמאן אי אליבא דרבי אליעזר להוסיף נמי אסר

### Part 13
אלא אליבא דרבנן אימר דאמרי רבנן להוסיף לכתחילה מי אמור

### Part 14
אלא הא והא רבנן וכלים אכלים לא קשיא הא בדופן שלישית הא בדופן רביעית

### Part 15
דיקא נמי דקתני נפל דופנה שמע מינה

>Credit : William Davidson Edition
>License : CC-BY-NC