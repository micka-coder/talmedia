
### Part 1
ליגזר דילמא אתי לבטולי להו קא משמע לן:

### Part 2
ואין נוטלין רשות: למה לי לא צריכא אף על גב דאמרי ליה קני על מנת להקנות

### Part 3
בעא מיניה אביי מרבה חמשה ששרויין בחצר אחת ושכח אחד מהן ולא עירב כשהוא מבטל רשותו צריך לבטל לכל אחד ואחד או לא אמר ליה צריך לבטל לכל אחד ואחד

### Part 4
איתיביה אחד שלא עירב נותן רשותו לאחד שעירב שנים שעירבו נותנין רשותן לאחד שלא עירב ושנים שלא עירבו נותנין רשותן לשנים שעירבו או לאחד שלא עירב

### Part 5
אבל לא אחד שעירב נותן רשותו לאחד שלא עירב ואין שנים שעירבו נותנין רשותן לשנים שלא עירבו ואין שנים שלא עירבו נותנין רשותן לשנים שלא עירבו

### Part 6
קתני מיהת רישא אחד שלא עירב נותן רשותו לאחד שעירב היכי דמי אי דליכא אחרינא בהדיה בהדי מאן עירב

### Part 7
אלא פשיטא דאיכא אחרינא בהדיה וקתני לאחד שעירב

### Part 8
ורבה הכא במאי עסקינן דהוה ומית

### Part 9
אי דהוה ומית אימא סיפא אבל אין אחד שעירב נותן רשותו לאחד שלא עירב ואי דהוה ומית אמאי לא

### Part 10
אלא פשיטא דאיתיה ומדסיפא איתיה רישא נמי איתיה

### Part 11
מידי איריא הא כדאיתא והא כדאיתא

### Part 12
תדע דקתני סיפא דרישא ושנים שלא עירבו נותנין רשותן לשנים שעירבו לשנים אין לאחד לא

### Part 13
ואביי אמר מאי לשנים לאחד משנים אי הכי ליתני לאחד שעירב או לאחד שלא עירב קשיא

### Part 14
אחד שלא עירב נותן רשותו לאחד שעירב לאביי דאיתיה וקא משמע לן דאין צריך לבטל רשות לכל אחד ואחד לרבה דהוה ומית ולא גזור זימנין דאיתיה

### Part 15
ושנים שעירבו נותנין רשותן לאחד שלא עירב פשיטא מהו דתימא כיון דלא עירב ליקנסיה קא משמע לן

### Part 16
ושנים שלא עירבו נותנין רשותן לשנים שעירבו לרבה תנא סיפא לגלויי רישא לאביי שנים שלא עירבו איצטריכא ליה סלקא דעתך אמינא לגזר דלמא אתי לבטולי להו קא משמע לן

### Part 17
או לאחד שלא עירב למה לי מהו דתימא הני מילי היכא דמקצתן עירבו ומקצתן לא עירבו אבל היכא דכולן לא עירבו ליקנסינהו כדי שלא תשתכח תורת עירוב קא משמע לן

### Part 18
אבל אין אחד שעירב נותן רשותו לאחד שלא עירב לאביי תנא סיפא לגלויי רישא לרבה איידי דתנא רישא תנא נמי סיפא

### Part 19
ואין שנים שעירבו נותנין רשותן לשנים שלא עירבו הא תו למה לי לא צריכא דבטיל ליה חד מינייהו לחבריה מהו דתימא לשתרי ליה קא משמע לן כיון דבעידנא דבטיל לא הוו ליה שריותא בהא חצר לא

### Part 20
ואין שנים שלא עירבו נותנין רשותן לשנים שלא עירבו הא תו למה לי לא צריכא דאמרי קני על מנת להקנות

### Part 21
בעא מיניה רבא מרב נחמן יורש מהו שיבטל רשות

>Credit : William Davidson Edition
>License : CC-BY-NC