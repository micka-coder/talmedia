
### Part 1
ואין לה אלא פתח אחד מערבין את כולה

### Part 2
מאן תנא דמיערבא רשות הרבים אמר רב הונא בריה דרב יהושע רבי יהודה היא דתניא יתר על כן אמר רבי יהודה מי שיש לו שני בתים בשני צידי רשות הרבים עושה לחי מכאן ולחי מכאן או קורה מכאן וקורה מכאן ונושא ונותן באמצע אמרו לו אין מערבין רשות הרבים בכך

### Part 3
אמר מר ואין מערבין אותה לחצאין אמר רב פפא לא אמרו אלא לארכה אבל לרחבה מערבין

### Part 4
כמאן דלא כרבי עקיבא דאי כרבי עקיבא הא אמר רגל המותרת במקומה אוסרת אפילו שלא במקומה

### Part 5
אפילו תימא רבי עקיבא עד כאן לא קאמר רבי עקיבא התם אלא בשתי חצירות זו לפנים מזו דפנימית לית לה פיתחא אחרינא אבל הכא הני נפקי בהאי פיתחא והני נפקי בהאי פיתחא

### Part 6
איכא דאמרי אמר רב פפא לא תימא לארכה הוא דלא מערבין אבל לרחבה מערבין אלא אפילו לרחבה נמי לא מערבין

### Part 7
כמאן כרבי עקיבא אפילו תימא רבנן עד כאן לא קאמרי רבנן התם אלא בשתי חצירות זו לפנים מזו דפנימית אחדא לדשא ומשתמשא אבל הכא מי מצו מסלקי רשות הרבים מהכא

### Part 8
אמר מר או כולה או מבוי מבוי בפני עצמו מאי שנא דלחצאין דלא דאסרי אהדדי מבוי מבוי נמי אסרי אהדדי

### Part 9
הכא במאי עסקינן כגון דעבוד דקה וכי הא דאמר רב אידי בר אבין אמר רב חסדא אחד מבני מבוי שעשה דקה לפתחו אינו אוסר על בני מבוי:

### Part 10
היתה של רבים והרי היא כו׳: רבי זירא ערבה למתא דבי רבי חייא ולא שבק לה שיור אמר ליה אביי מאי טעמא עבד מר הכי

### Part 11
אמר ליה סבי דידה אמרי לי רב חייא בר אסי מערב כולה ואמינא שמע מינה עיר של יחיד ונעשית של רבים היא

### Part 12
אמר ליה לדידי אמרו לי הנהו סבי ההיא אשפה הוה לה מחד גיסא והשתא דאיפניא לה אשפה הוה לה כשני פתחים ואסיר אמר ליה לאו אדעתאי

### Part 13
בעי מיניה רב אמי בר אדא הרפנאה מרבה סולם מכאן ופתח מכאן מהו אמר ליה הכי אמר רב סולם תורת פתח עליו

### Part 14
אמר להו רב נחמן לא תציתו ליה הכי אמר רב אדא אמר רב סולם תורת פתח עליו ותורת מחיצה עליו תורת מחיצה עליו כדאמרן תורת פתח עליו בסולם שבין שתי חצירות רצו אחד מערב רצו שנים מערבין

### Part 15
ומי אמר רב נחמן הכי והאמר רב נחמן אמר שמואל אנשי חצר ואנשי מרפסת ששכחו

>Credit : William Davidson Edition
>License : CC-BY-NC