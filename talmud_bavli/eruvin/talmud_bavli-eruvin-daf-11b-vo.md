
### Part 1
פיאה מותרת לענין כלאים אבל לא לשבת ורבי יוחנן אמר כמחיצות לשבת דלא כך מחיצות לכלאים דלא

### Part 2
בשלמא דריש לקיש אדריש לקיש לא קשיא הא דידיה הא דרביה אלא דרבי יוחנן אדרבי יוחנן קשיא

### Part 3
אי אמרת בשלמא התם על גבן הכא מן הצד שפיר אלא אי אמרת אידי ואידי מן הצד מאי איכא למימר

### Part 4
לעולם אידי ואידי מן הצד התם בעשר הכא ביותר מעשר

### Part 5
ומנא תימרא דשני לן בין עשר ליותר מעשר דאמר ליה רבי יוחנן לריש לקיש לא כך היה המעשה שהלך רבי יהושע אצל רבי יוחנן בן נורי ללמוד תורה אף על פי שבקי בהלכות כלאים ומצאו שיושב בין האילנות ומתח זמורה מאילן לאילן ואמר לו רבי אי גפנים כאן מהו לזרוע כאן אמר לו בעשר מותר ביותר מעשר אסור

### Part 6
במאי עסקינן אילימא על גבן יותר מעשר אסור והתניא היו שם קנין הדוקרנין ועשה להן פיאה מלמעלה אפילו ביותר מעשר מותר

### Part 7
אלא לאו מן הצד וקאמר ליה בעשר מותר יותר מעשר אסור שמע מינה:

### Part 8
גופא אמר רב חסדא צורת הפתח שעשאה מן הצד לא עשה ולא כלום

### Part 9
ואמר רב חסדא צורת הפתח שאמרו צריכה שתהא בריאה כדי להעמיד בה דלת ואפילו דלת של קשין

### Part 10
אמר ריש לקיש משום רבי ינאי צורת הפתח צריכה היכר ציר מאי היכר ציר אמר רב אויא אבקתא

### Part 11
אשכחינהו רב אחא בריה דרב אויא לתלמידי דרב אשי אמר להו אמר מר מידי בצורת הפתח אמרו ליה לא אמר ולא כלום

### Part 12
תנא צורת הפתח שאמרו קנה מכאן וקנה מכאן וקנה על גביהן צריכין ליגע או אין צריכין ליגע רב נחמן אמר אין צריכין ליגע ורב ששת אמר צריכין ליגע

### Part 13
אזל רב נחמן ועבד עובדא בי ריש גלותא כשמעתיה אמר ליה רב ששת לשמעיה רב גדא זיל שלוף שדינהו אזל שלף שדינהו אשכחוהו דבי ריש גלותא חבשוהו אזל רב ששת קם אבבא אמר ליה גדא פוק תא נפק ואתא

### Part 14
אשכחיה רב ששת לרבה בר שמואל אמר ליה תני מר מידי בצורת הפתח אמר ליה אין תנינא כיפה רבי מאיר מחייב במזוזה וחכמים פוטרין ושוין שאם יש ברגליה עשרה שהיא חייבת

### Part 15
אמר אביי הכל מודים אם גבוהה עשרה ואין ברגליה שלשה אי נמי יש ברגליה שלשה ואין גבוהה עשרה ולא כלום

### Part 16
כי פליגי ביש ברגליה שלשה וגבוהה עשרה ואין רחבה ארבעה ויש בה לחוק להשלימה לארבעה

### Part 17
רבי מאיר סבר חוקקין להשלים ורבנן סברי אין חוקקין להשלים

### Part 18
אמר ליה אי משכחת להו לא תימא להו לבי ריש גלותא ולא מידי מהא מתניתא דכיפה:

### Part 19
<big><strong>מתני׳</strong></big> הכשר מבוי בית שמאי אומרים לחי וקורה ובית הלל אומרים או לחי או קורה רבי אליעזר אומר לחיין

### Part 20
משום רבי ישמעאל אמר תלמיד אחד לפני רבי עקיבא לא נחלקו בית שמאי ובית הלל על מבוי שהוא פחות מארבע אמות שהוא ניתר או בלחי או בקורה על מה נחלקו על רחב מארבע אמות ועד עשר שבית שמאי אומרים לחי וקורה ובית הלל אומרים או לחי או קורה אמר רבי עקיבא על זה ועל זה נחלקו:

### Part 21
<big><strong>גמ׳</strong></big> כמאן דלא כחנניה ולא כתנא קמא

### Part 22
אמר רב יהודה הכי קאמר הכשר מבוי סתום כיצד בית שמאי אומרים לחי וקורה ובית הלל אומרים או לחי או קורה

### Part 23
בית שמאי אומרים לחי וקורה למימרא דקא סברי בית שמאי ארבע מחיצות דאורייתא

### Part 24
לא לזרוק משלש הוא דמיחייב לטלטל עד דאיכא ארבע

### Part 25
בית הלל אומרים או לחי או קורה לימא קא סברי בית הלל שלש מחיצות דאורייתא

### Part 26
לא לזרוק משתים הוא דמיחייב לטלטל עד דאיכא שלש:

### Part 27
רבי אליעזר אומר לחיין: איבעיא להו רבי אליעזר לחיין וקורה קאמר או דילמא לחיין בלא קורה קאמר

### Part 28
תא שמע מעשה ברבי אליעזר שהלך אצל רבי יוסי בן פרידא תלמידו

>Credit : William Davidson Edition
>License : CC-BY-NC