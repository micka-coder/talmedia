
### Part 1
אמר רבי זירא שאני ראש חדש מתוך שכולל לשחרית וערבית כולל נמי במוספין

### Part 2
ומי אית להו לבית שמאי כולל והתניא ראש חדש שחל להיות בשבת בית שמאי אומרים מתפלל שמנה ובית הלל אומרים מתפלל שבע קשיא:

### Part 3
וכולל עצמו תנאי היא דתניא שבת שחל להיות בראש חדש או בחולו של מועד ערבית שחרית ומנחה מתפלל כדרכו שבע ואומר מעין המאורע בעבודה רבי אליעזר אומר בהודאה ואם לא אמר מחזירין אותו

### Part 4
ובמוספין מתחיל בשל שבת ומסיים בשל שבת ואומר קדושת היום באמצע

### Part 5
רבן שמעון בן גמליאל ורבי ישמעאל בנו של רבי יוחנן בן ברוקה אומרים כל מקום שזקוק לשבע מתחיל בשל שבת ומסיים בשל שבת ואומר קדושת היום באמצע

### Part 6
מאי הוה עלה אמר רב חסדא זכרון אחד עולה לו לכאן ולכאן וכן אמר רבה זכרון אחד עולה לו לכאן ולכאן:

### Part 7
ואמר רבה כי הוינא בי רב הונא איבעיא לן מהו לומר זמן בראש השנה וביום הכפורים כיון דמזמן לזמן אתי אמרינן או דילמא כיון דלא איקרו רגלים לא אמרינן לא הוה בידיה

### Part 8
כי אתאי בי רב יהודה אמר אנא אקרא חדתא נמי אמינא זמן אמרי ליה רשות לא קא מיבעיא לי כי קא מיבעיא לי חובה מאי אמר לי רב ושמואל דאמרי תרווייהו אין אומר זמן אלא בשלש רגלים

### Part 9
מיתיבי תן חלק לשבעה וגם לשמונה רבי אליעזר אומר שבעה אלו שבעה ימי בראשית שמונה אלו שמונה ימי מילה רבי יהושע אומר שבעה אלו שבעה ימי פסח שמונה אלו שמונה ימי החג וכשהוא אומר וגם לרבות עצרת וראש השנה ויום הכפורים

### Part 10
מאי לאו לזמן לא לברכה

### Part 11
הכי נמי מסתברא דאי סלקא דעתך לזמן זמן כל שבעה מי איכא הא לא קשיא דאי לא מברך האידנא מברך למחר וליום אוחרא

### Part 12
מכל מקום בעינן כוס לימא מסייע ליה לרב נחמן דאמר רב נחמן זמן אומרו אפילו בשוק הא לא קשיא דאיקלע ליה כוס

### Part 13
התינח עצרת וראש השנה יום הכפורים היכי עביד אי מברך עליה ושתי ליה כיון דאמר זמן קבליה עליה ואסר ליה

### Part 14
דהאמר ליה רב ירמיה בר אבא לרב מי בדלת ואמר ליה אין בדילנא

### Part 15
לברוך עליה ולנחיה המברך צריך שיטעום ליתביה לינוקא לית הלכתא כרב אחא דילמא אתי למסרך

### Part 16
מאי הוי עלה שדרוה רבנן לרב יימר סבא קמיה דרב חסדא במעלי יומא דריש שתא אמרו ליה זיל חזי היכי עביד עובדא תא אימא לן כי חזייה אמר ליה דלויה לרטיבה רפסא ליה בדוכתיה אייתו ליה כסא דחמרא קדיש ואמר זמן

### Part 17
והלכתא אומר זמן בראש השנה ויום הכפורים והלכתא זמן אומרו אפילו בשוק:

### Part 18
ואמר רבה כי הוינן בי רב הונא איבעיא לן בר בי רב דיתיב בתעניתא במעלי שבתא מהו לאשלומי לא הוה בידיה אתאי לקמיה דרב יהודה ולא הוה בידיה

### Part 19
אמר רבא נחזייה אנן דתניא תשעה באב שחל להיות בשבת

>Credit : William Davidson Edition
>License : CC-BY-NC