
### Part 1
מצידו בעשר מראשו בארבעה

### Part 2
מאי שנא מצידו בעשר דאמר פתחא הוא מראשו נמי נימא פתחא הוא

### Part 3
אמר רב הונא בריה דרב יהושע כגון שנפרץ בקרן זוית דפתחא בקרן זוית לא עבדי אינשי

### Part 4
ורב הונא אמר אחד זה ואחד זה בארבעה וכן אמר ליה רב הונא לרב חנן בר רבא לא תפלוג עלאי דרב איקלע לדמחריא ועבד עובדא כוותי אמר ליה רב בקעה מצא וגדר בה גדר

### Part 5
אמר רב נחמן בר יצחק כוותיה דרב הונא מסתברא דאיתמר מבוי עקום רב אמר תורתו כמפולש ושמואל אמר תורתו כסתום

### Part 6
במאי עסקינן אילימא ביותר מעשר בהא לימא שמואל תורתו כסתום

### Part 7
אלא לאו בעשר וקאמר רב תורתו כמפולש אלמא פירצת מבוי מצידו בארבעה

### Part 8
ורב חנן בר רבא שאני התם דקא בקעי בה רבים

### Part 9
מכלל דרב הונא סבר אף על גב דלא בקעי בה רבים מאי שנא מדרבי אמי ורבי אסי

### Part 10
התם דאיכא גידודי הכא דליכא גידודי:

### Part 11
תנו רבנן כיצד מערבין דרך רשות הרבים עושה צורת הפתח מכאן ולחי וקורה מכאן חנניה אומר בית שמאי אומרים עושה דלת מכאן ודלת מכאן וכשהוא יוצא ונכנס נועל בית הלל אומרים עושה דלת מכאן ולחי וקורה מכאן

### Part 12
ורשות הרבים מי מיערבא והתניא יתר על כן אמר רבי יהודה

>Credit : William Davidson Edition
>License : CC-BY-NC