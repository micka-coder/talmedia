
### Part 1
אמר רבה מאי טעמא דרב משום דלא מסיים אתריה

### Part 2
ואיכא דאמרי אמר רבה מאי טעמא דרב משום דקסבר כל שאינו בזה אחר זה אפילו בבת אחת אינו

### Part 3
מאי בינייהו איכא בינייהו דאמר ליקנו לי בארבע אמות מגו שמונה

### Part 4
מאן דאמר משום דלא מסיים אתריה הא לא מסיים אתריה

### Part 5
ומאן דאמר משום כל שאינו בזה אחר זה אפילו בבת אחת אינו האי כארבע אמות דמי דהכא ארבע אמות קאמר

### Part 6
גופא אמר רבה כל דבר שאינו בזה אחר זה אפילו בבת אחת אינו איתיביה אביי לרבה המרבה במעשרות פירותיו מתוקנין ומעשרותיו מקולקלין

### Part 7
אמאי לימא כל שאינו בזה אחר זה אפילו בבת אחת אינו

### Part 8
שאני מעשר דאיתיה לחצאין דאי אמר תקדוש פלגא פלגא דחיטתא קדשה

### Part 9
מעשר בהמה דליתיה לחצאין

### Part 10
ואמר (רבה) יצאו שנים בעשירי וקראן עשירי עשירי ואחד עשר מעורבין זה בזה

### Part 11
שאני מעשר בהמה דאיתיה בזה אחר זה בטעות

### Part 12
דתנן קרא לתשיעי עשירי ולעשירי תשיעי ולאחד עשר עשירי שלשתן מקודשין

### Part 13
והרי תודה דליתה בטעות וליתה בזה אחר זה ואיתמר תודה שנשחטה על שמונים חלות חזקיה אמר קדשו עלה ארבעים מתוך שמונים רבי יוחנן אמר לא קדשו עלה ארבעים מתוך שמונים

### Part 14
הא איתמר עלה אמר רבי (זירא) הכל מודים היכא דאמר ליקדשו ארבעים מתוך שמונים דקדשי לא יקדשו ארבעים אלא אם כן קדשו שמונים כולי עלמא לא פליגי דלא קדשו

### Part 15
כי פליגי בסתמא מר סבר לאחריות קא מכוין ועל תנאי אייתינהו

>Credit : William Davidson Edition
>License : CC-BY-NC