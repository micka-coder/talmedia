
### Part 1
זה מטלטל עד עיקר מחיצה וזה מטלטל עד עיקר מחיצה

### Part 2
והא דרב לאו בפירוש אתמר אלא מכללא אתמר דרב ושמואל הוו יתבי בההוא חצר נפל גודא דביני ביני אמר להו שמואל שקולו גלימא נגידו בה

### Part 3
אהדרינהו רב לאפיה אמר להו שמואל אי קפיד אבא שקולו (הימניה) וקטרו בה

### Part 4
ולשמואל למה לי הא הא אמר זה מטלטל עד עיקר מחיצה וזה מטלטל עד עיקר מחיצה

### Part 5
שמואל עביד לצניעותא בעלמא

### Part 6
ורב אי סבירא ליה דאסיר לימא ליה אתריה דשמואל הוה

### Part 7
אי הכי מאי טעמא אהדרינהו לאפיה דלא נימרו כשמואל סבירא ליה (והדר ביה משמעתיה):

### Part 8
<big><strong>מתני׳</strong></big> חצר שנפרצה לרשות הרבים המכניס מתוכה לרשות היחיד או מרשות היחיד לתוכה חייב דברי רבי אליעזר

### Part 9
וחכמים אומרים מתוכה לרשות הרבים או מרשות הרבים לתוכה פטור מפני שהיא ככרמלית:

### Part 10
<big><strong>גמ׳</strong></big> ורבי אליעזר משום דנפרצה לרשות הרבים הויא לה רשות הרבים אין רבי אליעזר לטעמיה

### Part 11
דתניא רבי יהודה אומר משום רבי אליעזר רבים שבררו דרך לעצמן מה שבררו בררו

### Part 12
איני והאמר רב גידל אמר רב והוא שאבדה להן דרך באותו שדה

### Part 13
וכי תימא הכא נמי כגון שאבדה לה דרך באותה חצר והאמר רבי חנינא עד מקום מחיצה מחלוקת

### Part 14
אימא על מקום מחיצה מחלוקת

### Part 15
ואיבעית אימא בצידי רשות הרבים קמיפלגי דרבי אליעזר סבר צידי רשות הרבים כרשות הרבים דמו ורבנן סברי צידי רשות הרבים לאו כרשות הרבים דמו

### Part 16
וליפלוג בצידי רשות הרבים בעלמא אי איפליגו בצידי רשות הרבים בעלמא הוה אמרינן כי פליגי רבנן עליה דרבי אליעזר הני מילי היכא דאיכא חיפופי אבל היכא דליכא חיפופי אימא מודו ליה קא משמע לן

### Part 17
והא מתוכה קאמר

### Part 18
איידי דאמור רבנן מתוכה אמר איהו נמי מתוכה

### Part 19
ורבנן אמר רבי אליעזר צידי רשות הרבים ומהדרו ליה אינהו מתוכה

### Part 20
הכי קאמרי ליה רבנן לרבי אליעזר מי לא קא מודית לן היכא דטילטל מתוכה לרשות הרבים ומרשות הרבים לתוכה דפטור מפני שהיא כרמלית צידי נמי לא שנא

### Part 21
ורבי אליעזר התם לא קא דרסי לה רבים הכא קא דרסי לה רבים:

### Part 22
<big><strong>מתני׳</strong></big> חצר שנפרצה לרשות הרבים משתי רוחותיה וכן בית שנפרץ משתי רוחותיו וכן מבוי שנטלו קורותיו או לחייו מותרים באותו שבת ואסורים לעתיד לבא דברי רבי יהודה

### Part 23
רבי יוסי אומר אם מותרין לאותו שבת מותרין לעתיד לבא ואם אסורין לעתיד לבא אסורין לאותו שבת:

### Part 24
<big><strong>גמ׳</strong></big> במאי עסקינן אילימא בעשר מאי שנא מרוח אחת דאמר פיתחא הוא משתי רוחות נמי פיתחא הוא אלא ביתר מעשר אי הכי אפילו מרוח אחת נמי

### Part 25
אמר רב לעולם בעשר

>Credit : William Davidson Edition
>License : CC-BY-NC