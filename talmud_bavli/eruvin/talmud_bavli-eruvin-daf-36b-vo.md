
### Part 1
דאי סלקא דעתך תחילת היום קונה עירוב אי אמר עירבו לי בזה אמאי לא אמר כלום

### Part 2
אמר רב פפא אפילו תימא תחילת היום קונה עירוב בעינן סעודה הראויה מבעוד יום וליכא:

### Part 3
<big><strong>מתני׳</strong></big> מתנה אדם על עירובו ואומר אם באו גוים מן המזרח עירובי למערב מן המערב עירובי למזרח אם באו לכאן ולכאן למקום שארצה אלך לא באו לא לכאן ולא לכאן הריני כבני עירי

### Part 4
אם בא חכם מן המזרח עירובי למזרח מן המערב עירובי למערב בא לכאן ולכאן למקום שארצה אלך לא לכאן ולא לכאן הריני כבני עירי רבי יהודה אומר אם היה אחד מהן רבו הולך אצל רבו ואם היו שניהן רבותיו למקום שירצה ילך:

### Part 5
<big><strong>גמ׳</strong></big> כי אתא רבי יצחק תני איפכא כולה מתניתין קשיא גוים אגוים קשיא חכם אחכם

### Part 6
גוים אגוים לא קשיא הא בפרהגבנא הא במרי דמתא

### Part 7
חכם אחכם לא קשיא הא במותיב פירקי הא במקרי שמע:

### Part 8
רבי יהודה אומר אם היה אחד מהן וכו׳: ורבנן זימנין דניחא ליה בחבריה טפי מרביה

### Part 9
אמר רב ליתא למתניתין מדתני איו דתני איו רבי יהודה אומר אין אדם מתנה על שני דברים כאחד אלא אם (כן) בא חכם למזרח עירובו למזרח ואם בא חכם למערב עירובו למערב אבל לכאן ולכאן לא

### Part 10
מאי שנא לכאן ולכאן דלא דאין ברירה למזרח למערב נמי אין ברירה

### Part 11
אמר רבי יוחנן וכבר בא חכם

### Part 12
אדרבה ליתא לדאיו ממתניתין

### Part 13
לא סלקא דעתך דהא שמעינן ליה לרבי יהודה דלית ליה ברירה דתנן הלוקח יין מבין הכותים

>Credit : William Davidson Edition
>License : CC-BY-NC