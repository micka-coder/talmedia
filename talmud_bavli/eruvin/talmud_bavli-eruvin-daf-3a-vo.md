
### Part 1
לא תיהני ליה אמלתרא דהא היכל אמלתרא הויא ליה ואפילו הכי עשרים אמה הוא דגבוה דתנן חמש אמלתראות של מילה היו על גביו זו למעלה מזו וזו למעלה מזו

### Part 2
והאי מאי תיובתא דילמא כי תניא ההיא דאמלתראות באולם תניא

### Part 3
והאי מאי קושיא דילמא תבנית היכל כתבנית אולם

### Part 4
אלמה אמר רבי אילעא אמר רב רחבה ארבעה אף על פי שאינה בריאה ואם יש לה אמלתרא אפילו גבוהה יותר מעשרים אמה אינו צריך למעט

### Part 5
אמר רב יוסף אמלתרא מתניתא היא מאן קתני לה

### Part 6
אמר אביי והא חמא בריה דרבה בר אבוה קתני לה ותיהוי אמלתרא מתניתא ותיקשי לרב

### Part 7
אמר לך רב דל אנא מהכא מתנייתא מי לא קשיין אהדדי אלא מאי אית לך למימר תנאי היא לדידי נמי תנאי היא

### Part 8
רב נחמן בר יצחק אמר בלא רב מתנייתא אהדדי לא קשיין לרבנן קורה טעמא מאי משום היכרא והאי דקתני יתר מפתחו של היכל סימנא בעלמא

### Part 9
ורב נחמן בר יצחק הניחא אי לא סבירא ליה הא דרבה אלא אי סבירא ליה הא דרבה דאמר רבה כתיב למען ידעו דורותיכם כי בסכות הושבתי עד עשרים אמה אדם יודע שדר בסוכה למעלה מעשרים אמה אין אדם יודע משום דלא שלטא ביה עינא

### Part 10
אלמא גבי סוכה נמי בהיכרא פליגי איפלוגי בתרתי למה לי

### Part 11
צריכא דאי אשמעינן גבי סוכה בהא קאמר רבי יהודה כיון דלישיבה עבידא שלטא ביה עינא אבל מבוי דלהילוך עביד אימא מודה להו לרבנן ואי אשמעינן בהא בהא קאמרי רבנן אבל בהך אימא מודו ליה לרבי יהודה צריכא

### Part 12
מאי אמלתרא רב חמא בריה דרבה בר אבוה אמר קיני כי אתא רב דימי אמר אמרי במערבא פסקי דארזא

### Part 13
מאן דאמר פסקי דארזא כל שכן קיני מאן דאמר קיני אבל פסקי דארזא לא

### Part 14
ומאן דאמר פסקי דארזא מאי טעמא משום דנפיש משכיה והא סוכה דנפיש משכיה וקאמרי רבנן דלא

### Part 15
אלא כיון דקא חשיב אית ליה קלא:

### Part 16
מקצת קורה בתוך עשרים ומקצת קורה למעלה מעשרים מקצת סכך בתוך עשרים ומקצת סכך למעלה מעשרים אמר רבה במבוי כשר בסוכה פסול

### Part 17
מאי שנא במבוי דכשר דאמרינן קלוש סוכה נמי לימא קלוש

### Part 18
אי קלשת הויא לה חמתה מרובה מצילתה

### Part 19
הכא נמי אי קלשת הויא לה קורה הניטלת ברוח אלא על כרחך נעשו כשפודין של מתכת הכא נמי על כרחך נעשית צילתה מרובה מחמתה

### Part 20
אמר רבא מפרזקיא סוכה דליחיד היא לא מדכר מבוי דלרבים מדכרי אהדדי

### Part 21
רבינא אמר סוכה דאורייתא אחמירו בה רבנן מבוי דרבנן לא אחמירו ביה רבנן

### Part 22
רב אדא בר מתנה מתני להא שמעתא דרבה איפכא אמר רבה במבוי פסול בסוכה כשירה

### Part 23
מאי שנא סוכה דכשירה דאמרינן קלוש במבוי נמי לימא קלוש

### Part 24
אי קלשת הוי לה קורה הניטלת ברוח הכא נמי אי קלשת הויא לה חמתה מרובה מצילתה אלא על כרחך נעשית צילתה מרובה מחמתה הכא נמי על כרחך נעשו כשפודין של מתכת

### Part 25
אמר רבא מפרזקיא סוכה דליחיד היא רמי אנפשיה ומדכר מבוי דלרבים היא סמכי אהדדי ולא מדכרי דאמרי אינשי קדרא דבי שותפי לא חמימא ולא קרירא

### Part 26
רבינא אמר סוכה דאורייתא לא בעי חיזוק מבוי דרבנן בעי חיזוק

### Part 27
מאי הוי עלה רבה בר רב עולא אמר זה וזה פסול רבא אמר זה וזה כשר

>Credit : William Davidson Edition
>License : CC-BY-NC