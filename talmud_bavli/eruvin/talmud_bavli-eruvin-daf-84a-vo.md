
### Part 1
בני עלייה ומאי קרו לה מרפסת דקסלקי במרפסת אלמא כל לזה בשלשול ולזה בזריקה נותנין אותו לזה שבשלשול

### Part 2
כדאמר רב הונא לאותן הדרים במרפסת הכי נמי לאותן הדרין במרפסת

### Part 3
אי הכי אימא סיפא פחות מכאן לחצר אמאי לזה בפתח ולזה בפתח הוא

### Part 4
מאי לחצר אף לחצר ושניהן אסורין

### Part 5
הכי נמי מסתברא מדקתני סיפא במה דברים אמורים בסמוכה אבל במופלגת אפילו גבוה עשרה טפחים לחצר מאי לחצר אילימא לחצר ושרי אמאי רשותא דתרוייהו הוא

### Part 6
אלא מאי לחצר אף לחצר ושניהן אסורין הכי נמי מאי לחצר אף לחצר ושניהן אסורין שמע מינה

### Part 7
תנן חוליית הבור והסלע שהן גבוהין עשרה למרפסת פחות מכאן לחצר אמר רב הונא לאותן הדרים במרפסת

### Part 8
תינח סלע בור מאי איכא למימר

### Part 9
אמר רב יצחק בריה דרב יהודה הכא בבור מלאה מים עסקינן והא חסרא

### Part 10
כיון דכי מליא שריא כי חסרא נמי שריא אדרבה כיון דכי חסרא אסירא כי מליא נמי אסירא

### Part 11
אלא אמר אביי הכא בבור מליאה פירות עסקינן והא חסרי

### Part 12
בטיבלא

### Part 13
דיקא נמי דקתני דומיא דסלע שמע מינה

### Part 14
ולמה לי למיתנא בור ולמה לי למיתנא סלע צריכא דאי אשמעינן סלע דליכא למיגזר אבל בור ליגזור זמנין דמליא פירות מתוקנין צריכא

### Part 15
תא שמע אנשי חצר ואנשי עלייה ששכחו ולא עירבו אנשי חצר משתמשין בעשרה התחתונים ואנשי עלייה משתמשין בעשרה העליונים כיצד זיז יוצא מן הכותל למטה מעשרה לחצר למעלה מעשרה לעלייה

### Part 16
הא דביני ביני אסור

### Part 17
אמר רב נחמן הכא בכותל תשעה עשר עסקינן וזיז יוצא ממנו למטה מעשרה לזה בפתח ולזה בשלשול למעלה מעשרה לזה בפתח ולזה בזריקה

>Credit : William Davidson Edition
>License : CC-BY-NC