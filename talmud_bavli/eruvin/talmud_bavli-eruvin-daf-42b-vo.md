
### Part 1
היה מודד ובא וכלתה מדתו בחצי העיר מותר לטלטל בכל העיר כולה ובלבד שלא יעבור את התחום ברגליו מאי מטלטל לאו על ידי זריקה

### Part 2
אמר רב הונא לא על ידי משיכה

### Part 3
אמר רב הונא היה מודד ובא וכלתה מדתו בחצי חצר אין לו אלא חצי חצר

### Part 4
פשיטא אימא יש לו חצי חצר

### Part 5
האי נמי פשיטא מהו דתימא ליחוש דלמא אתי לטלטולי בכולה קא משמע לן

### Part 6
אמר רב נחמן מודה לי הונא היה מודד ובא וכלתה מדתו על שפת תקרה מותר לטלטל בכל הבית

### Part 7
מאי טעמא הואיל ותקרת הבית חובטת

### Part 8
אמר רב הונא בריה דרב נתן כתנאי הוליכוהו לעיר אחרת ונתנוהו בדיר או בסהר רבן גמליאל ורבי אלעזר בן עזריה אומרים מהלך את כולה ורבי יהושע ורבי עקיבא אומרים אין לו אלא ארבע אמות

### Part 9
מאי לאו רבן גמליאל ורבי אלעזר בן עזריה דאמרו מהלך את כולה דלא גזרי הילוך דיר וסהר אטו הילוך בבקעה

### Part 10
ומדהילוך אטו הילוך לא גזרי טלטול אטו הילוך לא גזרי

### Part 11
ורבי יהושע ורבי עקיבא דאומרים אין לו אלא ארבע אמות דגזרי הילוך דיר וסהר אטו הילוך דבקעה ומדהילוך אטו הילוך גזרי טלטול אטו הילוך נמי גזרי

### Part 12
ממאי דילמא כי לא גזרי רבן גמליאל ורבי אלעזר בן עזריה הילוך סהר ודיר אטו הילוך בקעה הני מילי התם דשני מקומות הן

### Part 13
אבל טלטול אטו הילוך דמקום אחד הוא הכי נמי דגזרי גזירה שמא ימשך אחר חפצו

### Part 14
ורבי יהושע ורבי עקיבא נמי ממאי דמשום דגזרי הוא דילמא משום דקא סברי כי אמרינן כל הבית כולו כארבע אמות דמי הני מילי היכא דשבת באויר מחיצות מבעוד יום

### Part 15
אבל היכא דלא שבת באויר מחיצות מבעוד יום לא

### Part 16
אמר רב הלכתא כרבן גמליאל בדיר וסהר וספינה ושמואל אמר הלכתא כרבן גמליאל בספינה אבל בדיר וסהר לא

### Part 17
דכולי עלמא מיהת הלכה כרבן גמליאל בספינה מאי טעמא

### Part 18
אמר רבה הואיל ושבת באויר מחיצות מבעוד יום

### Part 19
רבי זירא אמר הואיל וספינה נוטלתו מתחילת ארבע ומנחתו בסוף ארבע

### Part 20
מאי בינייהו איכא בינייהו שנפחתו דופני ספינה אי נמי בקופץ מספינה לספינה

### Part 21
ורבי זירא מאי טעמא לא אמר כרבה אמר לך מחיצות

>Credit : William Davidson Edition
>License : CC-BY-NC