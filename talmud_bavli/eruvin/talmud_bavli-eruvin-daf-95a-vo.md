
### Part 1
קורה ארבעה מתיר בחורבה ורב נחמן אמר רבה בר אבוה קורה ארבעה מתיר במים מני

### Part 2
להך לישנא דאמרת בעשר לא פליגי בעשר ודברי הכל להך לישנא דאמרת בעשר פליגי כרב

### Part 3
לימא אביי ורבא בפלוגתא דרב ושמואל קמיפלגי דאיתמר סיכך על גבי אכסדרה שיש לה פצימין כשירה אין לה פצימין אביי אמר כשירה ורבא אמר פסולה

### Part 4
אביי אמר כשירה אמר פי תקרה יורד וסותם ורבא אמר פסולה לא אמר פי תקרה יורד וסותם לימא אביי כרב ורבא כשמואל

### Part 5
אליבא דשמואל כולי עלמא לא פליגי כי פליגי אליבא דרב אביי כרב ורבא עד כאן לא קאמר רב התם אלא דהני מחיצות לאכסדרה עבידי אבל הכא דהני מחיצות לאו לסוכה עבידי לא:

### Part 6
רבי יוסי אומר אם מותרין: איבעיא להו רבי יוסי לאסור או להתיר

### Part 7
אמר רב ששת לאסור וכן אמר רבי יוחנן לאסור תניא נמי הכי אמר רבי יוסי כשם שאסורין לעתיד לבא כך אסורין לאותו שבת

### Part 8
איתמר רב חייא בר יוסף אמר הלכה כרבי יוסי ושמואל אמר הלכה כרבי יהודה

### Part 9
ומי אמר שמואל הכי והתנן אמר רבי יהודה במה דברים אמורים בעירובי תחומין אבל בעירובי חצירות מערבין בין לדעת בין שלא לדעת לפי שזכין לאדם שלא בפניו ואין חבין שלא בפניו

### Part 10
ואמר רב יהודה אמר שמואל הלכה כרבי יהודה ולא עוד אלא כל מקום ששנה רבי יהודה בעירובין הלכה כמותו

### Part 11
ואמר ליה רב חנא בגדתאה לרב יהודה אמר שמואל אפילו במבוי שניטל קורתו או לחייו ואמר ליה בעירובין אמרתי לך ולא במחיצות

### Part 12
אמר רב ענן לדידי מיפרשא לי מיניה דשמואל כאן שנפרצה לכרמלית כאן שנפרצה לרשות הרבים:

### Part 13
<big><strong>מתני׳</strong></big> הבונה עלייה על גבי שני בתים וכן גשרים המפולשים מטלטלין תחתיהן בשבת דברי רבי יהודה וחכמים אוסרין

### Part 14
ועוד אמר רבי יהודה מערבין למבוי המפולש וחכמים אוסרין:

### Part 15
<big><strong>גמ׳</strong></big> אמר רבה לא תימא היינו טעמא דרבי יהודה משום דקא סבר שתי מחיצות דאורייתא אלא משום דקסבר פי תקרה יורד וסותם

### Part 16
איתיביה אביי יתר על כן אמר רבי יהודה מי שיש לו שני בתים משני צידי רשות הרבים עושה לחי מכאן ולחי מכאן או קורה מכאן וקורה מכאן ונושא ונותן באמצע אמרו לו אין מערבין רשות הרבים בכך

### Part 17
אמר ליה מההיא אין מהא ליכא למשמע מינה

### Part 18
אמר רב אשי מתניתין נמי דיקא מדקתני ועוד אמר רבי יהודה מערבין במבוי המפולש וחכמים אוסרין

### Part 19
אי אמרת בשלמא משום דקא סבר פי תקרה יורד וסותם היינו דקתני ועוד

### Part 20
אלא אי אמרת משום דקא סבר שתי מחיצות דאורייתא מאי ועוד שמע מינה:

### Part 21
<br><br><big><strong>הדרן עלך כל גגות</strong></big><br><br>

### Part 22
מתני׳ <big><strong>המוצא תפילין</strong></big> מכניסן זוג זוג רבן גמליאל אומר שנים שנים במה דברים אמורים בישנות אבל בחדשות פטור

### Part 23
מצאן צבתים או כריכות מחשיך עליהן ומביאן

>Credit : William Davidson Edition
>License : CC-BY-NC