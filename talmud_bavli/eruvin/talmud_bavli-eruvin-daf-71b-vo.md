
### Part 1
ורב יוסף אמר רבי שמעון ורבנן בפלוגתא דרבי יוחנן בן נורי ורבנן קא מיפלגי דתנן שמן שצף על גבי יין ונגע טבול יום בשמן לא פסל אלא שמן בלבד ורבי יוחנן בן נורי אומר שניהן חיבורין זה לזה

### Part 2
רבנן כרבנן ורבי שמעון כרבי יוחנן בן נורי

### Part 3
תניא רבי אליעזר בן תדאי אומר אחד זה ואחד זה צריכין לערב ואפילו לזה ביין ולזה ביין

### Part 4
אמר רבה זה בא בלגינו ושפך וזה בא בלגינו ושפך כולי עלמא לא פליגי דהוי עירוב

### Part 5
כי פליגי כגון שלקחו חבית של יין בשותפות רבי אליעזר בן תדאי סבר אין ברירה ורבנן סברי יש ברירה

### Part 6
רב יוסף אמר רבי אליעזר בן תדאי ורבנן בסומכין על שיתוף במקום עירוב קמיפלגי

### Part 7
דמר סבר אין סומכין ומר סבר סומכין

### Part 8
אמר רב יוסף מנא אמינא לה דאמר רב יהודה אמר רב הלכה כרבי מאיר ואמר רב ברונא אמר רב הלכה כרבי אליעזר בן תדאי מאי טעמא לאו משום דחד טעמא הוא

### Part 9
אמר ליה אביי ואי חד טעמא תרתי הילכתא למה לי הא קא משמע לן דלא עבדינן כתרי חומרי בעירובין

### Part 10
מאי רבי מאיר ומאי רבנן דתניא מערבין בחצירות בפת ואם רצו לערב ביין אין מערבין משתתפין במבוי ביין ואם רצו להשתתף בפת משתתפין

### Part 11
מערבין בחצירות ומשתתפין במבוי שלא לשכח תורת עירוב מן התינוקות שיאמרו אבותינו לא עירבו דברי רבי מאיר וחכמים אומרים או מערבין או משתתפין

### Part 12
פליגי בה רבי נחומי ורבה חד אמר בפת דכולי עלמא לא פליגי דבחדא סגי כי פליגי ביין

>Credit : William Davidson Edition
>License : CC-BY-NC