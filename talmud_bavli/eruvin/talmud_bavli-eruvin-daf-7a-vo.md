
### Part 1
ורבי יהושע היא דלא משגח בבת קול

### Part 2
ואיבעית אימא הכי קאמר כל היכא דמשכחת תרי תנאי ותרי אמוראי דפליגי אהדדי כעין מחלוקת בית שמאי ובית הלל לא ליעבד כי קוליה דמר וכי קוליה דמר ולא כחומריה דמר וכי חומריה דמר אלא או כי קוליה דמר וכחומריה עביד או כקוליה דמר וכחומריה עביד

### Part 3
מכל מקום קשיא

### Part 4
אמר רב נחמן בר יצחק כוליה כרב עבדוה דאמר רב הונא אמר רב הלכה ואין מורין כן

### Part 5
ולרב אדא בר אהבה אמר רב דאמר הלכה ומורין כן מאי איכא למימר

### Part 6
אמר רב שיזבי כי לא עבדינן כחומרי דבי תרי היכא דסתרי אהדדי

### Part 7
כגון שדרה וגולגולת דתנן השדרה והגולגולת שחסרו וכמה חסרון בשדרה בית שמאי אומרים שתי חוליות ובית הלל אומרים חוליא אחת ובגולגולת בית שמאי אומרים כמלא מקדח ובית הלל אומרים כדי שינטל מן החי וימות

### Part 8
ואמר רב יהודה אמר שמואל וכן לענין טריפה

### Part 9
אבל היכא דלא סתרי אהדדי עבדינן

### Part 10
והיכא דסתרי אהדדי לא עבדינן מתיב רב משרשיא מעשה ברבי עקיבא שליקט אתרוג באחד בשבט ונהג בו שני עישורין אחד כדברי בית שמאי ואחד כדברי בית הלל

### Part 11
רבי עקיבא גמריה איסתפיק ליה ולא ידע אי בית הלל בחד בשבט אמור אי בחמיסר בשבט אמור ועבד הכא לחומרא והכא לחומרא:

### Part 12
יתיב רב יוסף קמיה דרב הונא ויתיב וקאמר אמר רב יהודה אמר רב מחלוקת בסרטיא מכאן וסרטיא מכאן ופלטיא מכאן ופלטיא מכאן

### Part 13
אבל סרטיא מכאן ובקעה מכאן או בקעה מכאן ובקעה מכאן עושה צורת הפתח מכאן ולחי וקורה מכאן

### Part 14
השתא סרטיא מכאן ובקעה מכאן עושה לו צורת הפתח מכאן ולחי וקורה מכאן בקעה מכאן ובקעה מכאן מיבעיא

### Part 15
הכי קאמר סרטיא מכאן ובקעה מכאן נעשה כבקעה מכאן ובקעה מכאן

### Part 16
ומסיים בה משמיה דרב יהודה אם היה מבוי כלה לרחבה אין צריך כלום

### Part 17
אמר ליה אביי לרב יוסף הא דרב יהודה דשמואל היא

>Credit : William Davidson Edition
>License : CC-BY-NC