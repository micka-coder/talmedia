
### Part 1
אמר ליה אביי במאי אוקימתא למתניתין בסכנת גוים אימא סיפא רבי שמעון אומר נותנן לחבירו וחבירו לחבירו כל שכן דאוושא מילתא

### Part 2
חסורי מיחסרא והכי קתני במה דברים אמורים בסכנת גוים אבל בסכנת ליסטים מוליכן פחות פחות מארבע אמות:

### Part 3
רבי שמעון אומר נותנן לחבירו וכו׳: במאי קמיפלגי מר סבר פחות מארבע אמות עדיף דאי אמרת נותנן לחבירו וחבירו לחבירו אוושא מלתא דשבת

### Part 4
ומר סבר נותנן לחבירו עדיף דאי אמרת מוליכן פחות מארבע אמות זימנין דלאו אדעתיה ואתי לאתויינהו ארבע אמות ברשות הרבים:

### Part 5
וכן בנו: בנו מאי בעי התם דבי מנשה תנא בשילדתו אמו בשדה

### Part 6
ומאי אפילו הן מאה דאף על גב דקשיא ליה ידא אפילו הכי הא עדיפא:

### Part 7
רבי יהודה אומר נותן אדם חבית: ולית ליה לרבי יהודה הא דתנן הבהמה והכלים כרגלי הבעלים

### Part 8
אמר ריש לקיש משום לוי סבא הכא במאי עסקינן במערן מחבית לחבית ורבי יהודה לטעמיה דאמר מים אין בהם ממש

### Part 9
דתנן רבי יהודה פוטר במים מפני שאין בהן ממש

### Part 10
ומאי לא תהלך זו לא יהלך מה שבזו יותר מרגלי הבעלים

### Part 11
אימר דשמעת ליה לרבי יהודה היכא דבליען בעיסה היכא דאיתנהו בעינייהו מי שמעת ליה השתא בקדירה אמר רבי יהודה לא בטלי בעינייהו בטלי דתניא רבי יהודה אומר מים ומלח בטלין בעיסה ואין בטלין בקדירה מפני רוטבה

### Part 12
אלא אמר רבא הכא בחבית שקנתה שביתה ומים שלא קנו שביתה עסקינן דבטלה חבית לגבי מים

### Part 13
כדתנן המוציא החי במטה פטור אף על המטה מפני שהמטה טפילה לו

### Part 14
המוציא אוכלין פחות מכשיעור בכלי פטור אף על הכלי מפני שהכלי טפל לו

### Part 15
מתיב רב יוסף רבי יהודה אומר בשיירא נותן אדם חבית לחבירו וחבירו לחבירו בשיירא אין שלא בשיירא לא אלא אמר רב יוסף כי תנן נמי במתניתין בשיירא תנן

### Part 16
אביי אמר בשיירא אפילו חבית שקנתה שביתה ומים שקנו שביתה שלא בשיירא חבית שקנתה שביתה ומים שלא קנו שביתה

### Part 17
רב אשי אמר הכא בחבית דהפקר עסקינן ומים דהפקר עסקינן ומאן אמרו לו רבי יוחנן בן נורי היא דאמר חפצי הפקר קונין שביתה ומאי לא תהלך זו יותר מרגלי הבעלים לא יהלכו אלו יותר מכלים שיש להם בעלים:

### Part 18
<big><strong>מתני׳</strong></big> היה קורא בספר על האיסקופה ונתגלגל הספר מידו גוללו אצלו

### Part 19
היה קורא בראש הגג ונתגלגל הספר מידו עד שלא הגיע לעשרה טפחים גוללו אצלו משהגיע לעשרה טפחים הופכו על הכתב

### Part 20
רבי יהודה אומר אפילו אין מסולק מן הארץ אלא כמלא מחט גוללו אצלו רבי שמעון אומר אפילו בארץ עצמו גוללו אצלו שאין לך דבר משום שבות עומד בפני כתבי הקודש:

### Part 21
<big><strong>גמ׳</strong></big> האי איסקופה היכי דמי אילימא איסקופה רשות היחיד וקמה רשות הרבים ולא גזרינן דילמא נפיל ואתי לאתויי

>Credit : William Davidson Edition
>License : CC-BY-NC