
### Part 1
לאובלין ומצאו שיושב במבוי שאין לו אלא לחי אחד אמר לו בני עשה לחי אחר אמר לו וכי לסותמו אני צריך אמר לו יסתם ומה בכך

### Part 2
אמר רבן שמעון בן גמליאל לא נחלקו בית שמאי ובית הלל על מבוי שהוא פחות מארבע אמות שאינו צריך כלום על מה נחלקו על רחב מארבע אמות ועד עשר שבית שמאי אומרים לחי וקורה ובית הלל אומרים או לחי או קורה

### Part 3
קתני מיהת וכי לסותמו אני צריך אי אמרת בשלמא לחיין וקורה משום הכי אמר וכי לסותמו אני צריך אלא אי אמרת לחיין בלא קורה מאי לסותמו

### Part 4
הכי קאמר וכי לסותמו בלחיין אני צריך

### Part 5
אמר מר אמר רבן שמעון בן גמליאל לא נחלקו בית שמאי ובית הלל על מבוי שפחות מארבע אמות שאינו צריך כלום והא אנן תנן משום רבי ישמעאל אמר תלמיד אחד לפני רבי עקיבא לא נחלקו בית שמאי ובית הלל על מבוי שהוא פחות מארבע אמות שהוא ניתר או בלחי או בקורה

### Part 6
אמר רב אשי הכי קאמר אינו צריך לחי וקורה כבית שמאי ולא לחיין כרבי אליעזר אלא או לחי או קורה כבית הלל

### Part 7
וכמה אמר רב אחלי ואיתימא רב יחיאל עד ארבעה

### Part 8
אמר רב ששת אמר רב ירמיה בר אבא אמר רב מודים חכמים לרבי אליעזר בפסי חצר ורב נחמן אמר הלכה כרבי אליעזר בפסי חצר

### Part 9
אמר רב נחמן בר יצחק מאן מודים רבי הלכה מכלל דפליגי [מאן פליג עליה ] רבנן דתניא חצר ניתרת בפס אחד רבי אומר בשני פסין

### Part 10
אמר רבי אסי אמר רבי יוחנן חצר צריכה שני פסין אמר ליה רבי זירא לרבי אסי מי אמר רבי יוחנן הכי והא את הוא דאמרת משמיה דרבי יוחנן פסי חצר צריכין שיהא בהן ארבעה וכי תימא ארבעה מכאן וארבעה מכאן

### Part 11
והתני רב אדא בר אבימי קמיה דרבי חנינא ואמרי לה קמיה דרבי חנינא בר פפי קטנה בעשר וגדולה באחת עשרה

### Part 12
כי סליק רבי זירא מימי פרשה ברוח אחת בארבעה משתי רוחות משהו לכאן ומשהו לכאן

### Part 13
והדתני אדא בר אבימי רבי היא וסבר לה כרבי יוסי

### Part 14
אמר רב יוסף אמר רב יהודה אמר שמואל חצר ניתרת בפס אחד אמר ליה אביי לרב יוסף מי אמר שמואל הכי והא אמר ליה שמואל לרב חנניה בר שילא את לא תעביד עובדא אלא או ברוב דופן או בשני פסין

### Part 15
אמר ליה ואנא לא ידענא דעובדא הוה בדורה דרעותא לשון ים הנכנס לחצר הוה ואתא לקמיה דרב יהודה ולא אצרכיה אלא פס אחד

### Part 16
אמר ליה לשון ים קאמרת קל הוא שהקלו חכמים במים

### Part 17
כדבעא מיניה רבי טבלא מרב מחיצה תלויה מהו שתתיר בחורבה אמר ליה אין מחיצה תלויה מתרת אלא במים קל הוא שהקלו חכמים במים

### Part 18
מכל מקום קשיא

### Part 19
כי אתו רב פפא ורב הונא בריה דרב יהושע מבי רב פירשוה מרוח אחת בארבעה משתי רוחות משהו לכאן ומשהו לכאן

### Part 20
אמר רב פפא אי קשיא לי הא קשיא לי דאמר ליה שמואל לרב חנניה בר שילא את לא תעביד עובדא אלא או ברוב דופן או בשני פסין

### Part 21
למה לי רוב דופן בפס ארבעה סגי וכי תימא מאי ברוב דופן בדופן שבעה דבארבעה הוה ליה רוב דופן למה לי ארבעה בשלשה ומשהו סגי דהא אמר רב אחלי ואיתימא רב יחיאל עד ארבעה

### Part 22
איבעית אימא כאן בחצר כאן במבוי ואיבעית אימא דרב אחלי גופיה תנאי היא

### Part 23
תנו רבנן לשון ים הנכנס לחצר אין ממלאין הימנו בשבת אלא אם כן יש לו מחיצה גבוה עשרה טפחים במה דברים אמורים שפירצתו ביותר מעשרה אבל עשרה אין צריך כלום

### Part 24
ממלא הוא דלא ממלאינן הא טלטולי מטלטלינן והא נפרצה חצר במלואה למקום האסור לה

>Credit : William Davidson Edition
>License : CC-BY-NC