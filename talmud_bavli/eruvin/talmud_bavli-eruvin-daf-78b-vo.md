
### Part 1
חקק להשלים בכותל בכמה אמר ליה בעשרה

### Part 2
אמר ליה חקקו כולו בכותל בכמה אמר ליה מלא קומתו ומאי שנא אמר ליה התם מסתלק ליה הכא לא מסתלק ליה

### Part 3
בעא מיניה רב יוסף מרבה עשאו לאילן סולם מהו

### Part 4
תיבעי לרבי תיבעי לרבנן

### Part 5
תיבעי לרבי עד כאן לא קאמר רבי התם כל דבר שהוא משום שבות לא גזרו עליו הני מילי בין השמשות אבל כולי יומא לא

### Part 6
או דילמא אפילו לרבנן פיתחא הוא ואריא הוא דרביע עליה

### Part 7
עשאו לאשירה סולם מהו תיבעי לרבי יהודה תיבעי לרבנן

### Part 8
תיבעי לרבי יהודה עד כאן לא קאמר רבי יהודה התם דמותר לקנות בית באיסורי הנאה אלא התם דבתר דקנה ליה עירוב לא ניחא ליה דלינטר

### Part 9
או דילמא אפילו לרבנן פיתחא הוא ואריא דרביע עליה

### Part 10
אמר ליה אילן מותר ואשירה אסורה מתקיף לה רב חסדא אדרבה אילן שאיסור שבת גורם לו ניתסר

### Part 11
אשירה שאיסור דבר אחר גורם לו לא ניתסר

### Part 12
איתמר נמי כי אתא רבין אמר רבי אלעזר ואמרי לה אמר רבי אבהו אמר רבי יוחנן כל שאיסור שבת גרם לו אסור כל שאיסור דבר אחר גרם לו מותר

### Part 13
רב נחמן בר יצחק מתני הכי אילן פלוגתא דרבי ורבנן אשירה פלוגתא דרבי יהודה ורבנן:

### Part 14
<big><strong>מתני׳</strong></big> חריץ שבין שתי חצירות עמוק עשרה ורוחב ארבעה מערבין שנים ואין מערבין אחד אפילו מלא קש או תבן מלא עפר או צרורות מערבין אחד ואין מערבין שנים

### Part 15
נתן עליו נסר שרחב ארבעה טפחים וכן שתי גזוזטראות זו כנגד זו מערבין שנים ואם רצו מערבין אחד פחות מכאן מערבין שנים ואין מערבין אחד:

### Part 16
<big><strong>גמ׳</strong></big> ותבן לא חייץ והא אנן תנן מתבן שבין שתי חצירות גבוה עשרה טפחים מערבין שנים ואין מערבין אחד

### Part 17
אמר אביי לענין מחיצה כולי עלמא לא פליגי דהויא מחיצה אבל לענין חציצה אי בטליה חייץ ואי לא בטליה לא חייץ:

### Part 18
מלא עפר: ואפילו בסתמא והתנן בית שמילאהו תבן או צרורות וביטלו בטל

### Part 19
ביטלו אין

>Credit : William Davidson Edition
>License : CC-BY-NC