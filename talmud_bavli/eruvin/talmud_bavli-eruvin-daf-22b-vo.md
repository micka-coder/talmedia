
### Part 1
אילימא משום דמקיף לה סולמא דצור מהך גיסא ומחתנא דגדר מהך גיסא בבל נמי מקיף לה פרת מהך גיסא ודיגלת מהאי גיסא דכולא עלמא נמי מקיף אוקיינוס דילמא מעלות ומורדות קאמרת

### Part 2
אמר ליה קרקפנא חזיתיה לרישך בי עמודי כי אמר רבי יוחנן להא שמעתא

### Part 3
איתמר נמי כי אתא רבין אמר רבי יוחנן ואמרי לה אמר רבי אבהו אמר רבי יוחנן מעלות ומורדות שבארץ ישראל אין חייבין עליהן משום רשות הרבים לפי שאינן כדגלי מדבר

### Part 4
בעא מיניה רחבה מרבא תל המתלקט עשרה מתוך ארבע ורבים בוקעין בו חייבין עליו  משום רשות הרבים או אין חייבין עליו

### Part 5
אליבא דרבנן לא תיבעי לך השתא ומה התם דניחא תשמישתיה אמרי רבנן לא אתו רבים ומבטלי לה מחיצתא הכא דלא ניחא תשמישתיה לא כל שכן

### Part 6
כי תיבעי לך אליבא דרבי יהודה מאי התם הוא דניחא תשמישתיה הכא הוא דלא ניחא תשמישתיה לא אתו רבים ומבטלי מחיצתא או דילמא לא שנא אמר ליה חייבין

### Part 7
ואפילו עולין לו בחבל אמר ליה אין ואפילו במעלות בית מרון אמר ליה אין

### Part 8
איתיביה חצר שהרבים נכנסין לה בזו ויוצאין בזו רשות הרבים לטומאה ורשות היחיד לשבת

### Part 9
מני אילימא רבנן השתא ומה התם דניחא תשמישתיה אמרי רבנן לא אתו רבים ומבטלי מחיצתא הכא דלא ניחא תשמישתיה לא כל שכן

### Part 10
אלא לאו רבי יהודה היא

### Part 11
לא לעולם רבנן ורשות הרבים לטומאה איצטריכא ליה

### Part 12
תא שמע מבואות המפולשות בבורות בשיחין ובמערות רשות היחיד לשבת ורשות הרבים לטומאה

### Part 13
בבורות סלקא דעתך אלא לבורות רשות היחיד לשבת ורשות הרבים לטומאה

### Part 14
מני אילימא רבנן השתא ומה התם דניחא תשמישתיה אמרי לא אתו רבים ומבטלי לה הכא דלא ניחא תשמישתיה לא כל שכן אלא לאו רבי יהודה היא

### Part 15
לא לעולם רבנן ורשות הרבים לטומאה איצטריכא ליה

### Part 16
תא שמע שבילי בית גילגול וכיוצא בהן רשות היחיד לשבת ורשות הרבים לטומאה

### Part 17
ואיזהו שבילי בית גילגול אמרי דבי רבי ינאי כל שאין העבד יכול ליטול סאה של חיטין וירוץ לפני סרדיוט

### Part 18
מני אילימא רבנן השתא ומה התם דניחא תשמישתא אמרי רבנן לא אתו רבים ומבטלי לה מחיצתא הכא דלא ניחא תשמישתא לא כל שכן אלא לאו רבי יהודה היא

### Part 19
אמר ליה שבילי בית גילגול קאמרת יהושע אוהב ישראל היה עמד ותיקן להם דרכים וסרטיא כל היכא דניחא תשמישתא מסרה לרבים כל היכא דלא ניחא תשמישתא מסרה ליחיד:

### Part 20
<big><strong>מתני׳</strong></big> אחד בור הרבים ובאר הרבים ובאר היחיד עושין להן פסין

### Part 21
אבל לבור היחיד עושין לו מחיצה גבוה עשרה טפחים דברי רבי עקיבא

### Part 22
רבי יהודה בן בבא אומר אין עושין פסין אלא לבאר הרבים בלבד ולשאר עושין חגורה גבוה עשרה טפחים:

>Credit : William Davidson Edition
>License : CC-BY-NC