
### Part 1
רישא רבי יוסי ברבי יהודה וסיפא רבנן

### Part 2
אין משום דקאי אבוה בשיטתיה

### Part 3
אמר רב גידל אמר רב שלשה בחמש אסורין בשבע מותרין אמרו ליה אמר רב הכי אמר להו אורייתא נביאי וכתיבי דאמר רב הכי

### Part 4
אמר רב אשי מאי קשיא דילמא הכי קאמר הוצרכו לשש והקיפו בשבע אפילו בשבע מותרין לא הוצרכו אלא לחמש והקיפו בשבע אפילו בחמש אסורין

### Part 5
ואלא הא דקתני ובלבד שלא יהא בית סאתים פנוי מאי לאו פנוי מאדם לא פנוי מכלים

### Part 6
איתמר שלשה ומת אחד מהן שנים ונתוספו עליהן רב הונא ורבי יצחק חד אמר שבת גורמת וחד אמר דיורין גורמין

### Part 7
תסתיים דרב הונא הוא דאמר שבת גורמת דאמר רבה בעאי מרב הונא ובעאי מרב יהודה עירב דרך הפתח ונסתם הפתח דרך החלון ונסתם החלון מהו ואמר לי שבת הואיל והותרה הותרה תסתיים

### Part 8
לימא רב הונא ורבי יצחק בפלוגתא דרבי יוסי ורבי יהודה קמיפלגי דתנן חצר שנפרצה משתי רוחותיה וכן בית שנפרץ משתי רוחותיו וכן מבוי שניטלו קורותיו או לחייו מותרין לאותה שבת ואסורין לעתיד לבא דברי רבי יהודה

### Part 9
רבי יוסי אומר אם מותרין לאותה שבת מותרין לעתיד לבא ואם אסורין לעתיד לבא אסורין לאותה שבת

### Part 10
לימא רב הונא דאמר כרבי יהודה ורבי יצחק דאמר כרבי יוסי

### Part 11
אמר לך רב הונא אנא דאמרי אפילו לרבי יוסי עד כאן לא קאמר רבי יוסי התם אלא דליתנהו למחיצות הכא איתנהו למחיצות

### Part 12
ורבי יצחק אמר אנא דאמרי אפילו לרבי יהודה עד כאן לא קאמר רבי יהודה התם אלא דאיתנהו לדיורין הכא ליתנהו לדיורין:

### Part 13
וחכמים אומרים אחד משני דברים: היינו תנא קמא

### Part 14
איכא בינייהו יחיד ביישוב:

### Part 15
<big><strong>מתני׳</strong></big> ארבעה דברים פטרו במחנה מביאין עצים מכל מקום ופטורין מרחיצת ידים ומדמאי ומלערב:

### Part 16
<big><strong>גמ׳</strong></big> תנו רבנן מחנה היוצאת למלחמת הרשות מותרין בגזל עצים יבשים רבי יהודה בן תימא אומר אף חונין בכל מקום ובמקום שנהרגו שם נקברין:

### Part 17
מותרין בגזל עצים יבשים: האי תקנתא דיהושע הוה דאמר מר עשרה תנאים התנה יהושע שיהו מרעין בחורשין ומלקטין עצים משדותיהן

### Part 18
התם בהיזמי והיגי הכא בשאר עצים

### Part 19
אי נמי התם במחוברין הכא בתלושין

### Part 20
אי נמי התם בלחין הכא ביבשים:

### Part 21
רבי יהודה בן תימא אומר אף חונין בכל מקום ובמקום שנהרגים שם נקברים: פשיטא מת מצוה הוא ומת מצוה קונה מקומו

### Part 22
לא צריכא אף על גב

>Credit : William Davidson Edition
>License : CC-BY-NC