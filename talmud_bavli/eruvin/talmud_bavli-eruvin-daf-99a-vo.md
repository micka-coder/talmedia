
### Part 1
הוא סבר מדסיפא רבי מאיר רישא נמי רבי מאיר ולא היא סיפא רבי מאיר ורישא רבנן:

### Part 2
ובלבד שלא יוציא חוץ: הא הוציא חייב חטאת לימא מסייע ליה לרבא דאמר רבא המעביר חפץ מתחילת ארבע לסוף ארבע והעבירו דרך עליו חייב

### Part 3
מי קתני אם הוציא חייב חטאת דילמא אם הוציא פטור אבל אסור

### Part 4
איכא דאמרי הא הוציא פטור אבל אסור לימא תיהוי תיובתיה דרבא דאמר רבא המעביר מתחילת ארבע לסוף ארבע והעבירו דרך עליו חייב מי קתני הוציא פטור אבל אסור דילמא אם הוציא חייב חטאת:

### Part 5
לא יעמוד אדם ברשות היחיד וכו׳: אמר רב יוסף השתין ורק חייב חטאת

### Part 6
והא בעינן עקירה והנחה מעל גבי מקום ארבעה וליכא

### Part 7
מחשבתו משויא ליה מקום דאי לא תימא הכי הא דאמר רבא זרק ונח בפי הכלב או בפי הכבשן חייב חטאת והא בעינן הנחה על גבי מקום ארבעה וליכא

### Part 8
אלא מחשבתו משויא ליה מקום הכי נמי מחשבה משויא לה מקום

### Part 9
בעי רבא הוא ברשות היחיד ופי אמה ברשות הרבים מהו בתר עקירה אזלינן או בתר יציאה אזלינן תיקו:

### Part 10
וכן לא ירוק רבי יהודה אומר וכו׳: אף על גב דלא הפיך בה

### Part 11
והתנן היה אוכל דבילה בידים מסואבות והכניס ידו לתוך פיו ליטול צרור רבי מאיר מטמא ורבי יוסי מטהר 

### Part 12
רבי יהודה אומר היפך בה טמא לא היפך בה טהור

### Part 13
אמר רבי יוחנן מוחלפת השיטה

### Part 14
ריש לקיש אמר לעולם לא תחליף והכא במאי עסקינן בכיחו

### Part 15
והתניא רבי יהודה אומר כיחו ונתלש מאי לאו רוק ונתלש לא כיחו ונתלש והא תניא רבי יהודה אומר כיחו שנתלש וכן רוקו שנתלש לא יהלך ארבע אמות עד שירוק אלא מחוורתא כדשנינן מעיקרא:

### Part 16
אמר ריש לקיש כיח בפני רבו חייב מיתה שנאמר כל משנאי אהבו מות אל תקרי למשנאי אלא למשניאי

### Part 17
והא מינס אניס כיח ורק קאמרינן:

### Part 18
<big><strong>מתני׳</strong></big> לא יעמוד אדם ברשות היחיד וישתה ברשות הרבים ברשות הרבים וישתה ברשות היחיד אלא אם כן הכניס ראשו ורובו למקום שהוא שותה וכן בגת:

### Part 19
<big><strong>גמ׳</strong></big> רישא רבנן וסיפא רבי מאיר

### Part 20
אמר רב יוסף בחפיצין שצריכין לו ודברי הכל

### Part 21
איבעיא להו כרמלית מאי אמר אביי היא היא אמר רבא היא גופא גזירה ואנן ניקום ונגזור גזירה לגזירה

### Part 22
אמר אביי מנא אמינא לה מדקתני

>Credit : William Davidson Edition
>License : CC-BY-NC