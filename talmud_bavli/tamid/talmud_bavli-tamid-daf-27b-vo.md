
### Part 1
הניחא למאן דאמר אבנטו של כהן גדול לא זהו אבנטו של כהן הדיוט אלא למאן דאמר אבנטו של כהן הדיוט זהו אבנטו של כהן גדול מאי איכא למימר

### Part 2
וכי תימא כלאים בעליה ולבישה הוא דאסור אבל מימך תותיה שפיר דמי והתניא לא יעלה עליך אבל אתה מציעו תחתיך אבל אמרו חכמים אסור לעשות כן שמא תיכרך נימא אחת על בשרו

### Part 3
וכי תימא דמפסיק מידי והאמר רבי שמעון אמר רבי יהושע בן לוי אמר רבי יוסי בן שאול משום קהלא קדישא שבירושלים אפילו עשר מצעות זו על גב זו וכלאים תחתיהן אסור לישן עליהן אלא שמע מינה נגד ראשיהן

### Part 4
ואי בעית אימא באותן שאין בהן כלאים רב אשי אמר בגדי כהונה קשין הן דאמר רב הונא בריה דרב יהושע הא נמטא גמדא דנרש שריא

### Part 5
תא שמע בגדי כהונה היוצא בהן למדינה אסור ובמקדש בין בשעת עבודה ובין שלא בשעת עבודה מותר מפני שבגדי כהונה ניתנו ליהנות בהן שמע מינה

### Part 6
ובמדינה לא והתניא בעשרים ואחד בו יום הר גריזים דלא למיספד כדאיתא ביומא פרק בא לו כהן גדול קרוב וכו׳

### Part 7
עד איבעית אימא ראויין הן לבגדי כהונה 

### Part 8
ואי בעית אימא עת לעשות לה׳ הפרו תורתך

### Part 9
אירע קרי באחד מהן [וכו׳] 

### Part 10
מסייע ליה לרבי יוחנן דאמר מחילות לא נתקדשו בעל קרי משתלח חוץ לשני מחנות

### Part 11
והנרות דולקין מכאן ומכאן כו׳ רב ספרא הוה יתיב בבית הכסא אתא רבי אבא נחר ליה אמר ליה ליעול מר

### Part 12
בתר דנפיק אמר ליה רבי אבא עד כאן לא סליקת לשעיר גמרת מילי דשעיר לאו הכי תנן מצאו נעול בידוע שיש שם אדם למימרא דלא מיבעי ליה למיעל

### Part 13
ורב ספרא סבר דלמא מסוכן הוא כדתניא רבן שמעון בן גמליאל אומר עמוד החוזר מביא את האדם לידי הדרוקן סילון החוזר מביא את האדם לידי ירקון

### Part 14
אמר ליה רב לחייא בריה וכן אמר ליה רב הונא לרבה בריה חשיך תקין נפשך וקדים תקין נפשך כי היכי דלא תרחק תוב וגלי כסי וקום

### Part 15
שטוף ושתי [שטוף] ואחית וכשאתה שותה מים שפוך מהן ואחר כך תן לתלמידך

### Part 16
כדתניא לא ישתה אדם מים ויתן לתלמידו אלא אם כן שפך מהן ומעשה באחד ששתה מים ולא שפך מהן ונתן לתלמידו ואותו תלמיד איסטניס היה ולא רצה לשתות ומת בצמא באותה שעה אמרו לא ישתה אדם מים ויתן לתלמידו אלא אם כן שפך מהן רב אשי אמר הילכך האי תלמידא דשפיך קמי רביה לית ביה משום אפקירותא

### Part 17
כל מילי לא תיפלוט באפי רבך בר מקרא ודייסא דכפתילה של אבר דמו

### Part 18
תנן התם איש הר הבית היה מחזר על כל משמר ומשמר ואבוקות דולקות לפניו וכל משמר שאינו עומד ואומר לו איש הר הבית

>Credit : William Davidson Edition
>License : CC-BY-NC