
### Part 1
אלא לאו דווקא זימנין מפרש ההוא דפתח ברישא זימנין ההוא דסליק מפרש ברישא ואיבעית אימא ידות איידי דאתיין מדרשא מפרש להון ברישא

### Part 2
וליפתח הדין ברישא מיפתח פתח בכינויין דאורייתא ברישא והדר מפרש ידות דאתיין ליה מדרשא

### Part 3
הניחא למאן דאמר כינויין לשון נכרים הן אלא למאן דאמר לשון שבדו להן חכמים להיות נודר בו מאי איכא למימר

### Part 4
מי קתני ידות ולאו חסורי קא מחסרת לה אקדים נמי ותני ידות כל ידות נדרים כנדרים וכל כינויי נדרים כנדרים ואלו הן ידות האומר לחבירו ואלו הן כינויין קונם קונח קונס

### Part 5
וידות היכא כתיב איש כי יפלא לנדר נדר נזיר להזיר לה׳ ותניא נזיר להזיר לעשות כינויי נזירות כנזירות וידות נזירות כנזירות

### Part 6
אין לי אלא בנזירות בנדרים מנין תלמוד לומר איש  כי יפלא לנדר נדר נזיר להזיר לה׳ מקיש נזירות לנדרים ונדרים לנזירות מה נזירות עשה בו ידות נזירות כנזירות אף נדרים עשה בהם ידות נדרים כנדרים

### Part 7
ומה נדרים עובר בבל יחל ובבל תאחר אף נזירות עובר בבל יחל ובבל תאחר ומה נדרים האב מיפר נדרי בתו ובעל מיפר נדרי אשתו אף נזירות האב מיפר נזירות בתו ובעל מיפר נזירות אשתו

### Part 8
מאי שנא גבי נזירות דכתיב נזיר להזיר נדרים נמי הא כתיב לנדר נדר והיקישא למה לי

### Part 9
אי כתב נדר לנדר כדכתב נזיר להזיר כדקאמרת לא צריך היקישא השתא דכתיב לנדר נדר דברה תורה כלשון בני אדם

### Part 10
הניחא למאן דאית ליה דברה תורה כלשון בני אדם אלא למאן דלית ליה דברה תורה כלשון בני אדם האי לנדר נדר מאי עביד ליה דריש ליה לעשות ידות נדרים כנדרים ומקיש נזירות לנדרים נזיר להזיר דריש ליה מלמד

>Credit : William Davidson Edition
>License : CC-BY-NC