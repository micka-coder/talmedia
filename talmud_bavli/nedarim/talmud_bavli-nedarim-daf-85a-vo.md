
### Part 1
דרבי סבר טובת הנאה ממון ורבי יוסי בר רבי יהודה סבר טובת הנאה אינה ממון 

### Part 2
לא דכולי עלמא טובת הנאה אינה ממון אלא הכא במתנות שלא הורמו קא מיפלגי 

### Part 3
ואי טובת הנאה אינה ממון מה לי הורמו מה לי לא הורמו 

### Part 4
אלא היינו טעמא דרבי קנסוה רבנן לגנב כי היכי דלא ליגנוב ורבי יוסי בר רבי יהודה סבר קנסוה רבנן לבעל הבית כי היכי דלא לישהי לטיבליה

### Part 5
רבא אמר שאני תרומה דהיינו טעמא דיטלו על כרחו משום דתרומה לא חזיא אלא לכהנים וכיון דקא אתי למיסרא עלייהו שויא עפרא בעלמא

### Part 6
מתני׳ קונם שאיני עושה על פי אבא ועל פי אביך ועל פי אחי ועל פי אחיך אינו יכול להפר שאיני עושה על פיך אינו צריך להפר 

### Part 7
רבי עקיבא אומר יפר שמא תעדיף עליו יותר מן הראוי לו 

### Part 8
רבי יוחנן בן נורי אומר יפר שמא יגרשנה ותהי אסורה עליו

### Part 9
גמ׳ אמר שמואל הלכה כרבי יוחנן בן נורי למימרא דקסבר שמואל אדם מקדיש דבר שלא בא לעולם ורמינהי המקדיש מעשה ידי אשתו

>Credit : William Davidson Edition
>License : CC-BY-NC