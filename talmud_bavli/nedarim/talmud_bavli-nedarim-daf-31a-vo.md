
### Part 1
מתני׳ הנודר משובתי שבת אסור בישראל ואסור בכותים מאוכלי שום אסור בישראל ואסור בכותים מעולי ירושלים אסור בישראל ומותר בכותים

### Part 2
גמ׳ מאי שובתי שבת אילימא ממקיימי שבת מאי איריא בכותים אפילו גוים נמי אלא ממצווים על השבת 

### Part 3
אי הכי אימא סיפא מעולי ירושלים אסור בישראל ומותר בכותים אמאי והא מצווים נינהו

### Part 4
אמר אביי מצווה ועושה קתני בתרתי בבי קמייתא ישראל וכותים מצווין ועושין גוים ההוא דעבדי עושין ואינם מצווין בעולי ירושלים ישראל מצווין ועושין כותים מצווין ואינם עושין

### Part 5
מתני׳ קונם שאיני נהנה לבני נח מותר בישראל ואסור באומות העולם

### Part 6
גמ׳ וישראל מי נפיק מכלל בני נח כיון דאיקדש אברהם איתקרו על שמיה

### Part 7
מתני׳ שאיני נהנה לזרע אברהם אסור בישראל ומותר באומות העולם

### Part 8
גמ׳ והאיכא ישמעאל כי ביצחק יקרא לך זרע כתיב והאיכא עשו ביצחק ולא כל יצחק

### Part 9
מתני׳ שאיני נהנה מישראל לוקח ביותר ומוכר בפחות שישראל נהנין לי לוקח בפחות ומוכר ביותר ואין שומעין לו שאיני נהנה להן והן לי יהנה לאומות העולם

### Part 10
גמ׳ אמר שמואל הלוקח כלי מן האומן לבקרו ונאנס בידו חייב אלמא קסבר הנאת לוקח היא

### Part 11
תנן שאיני נהנה מישראל מוכר בפחות אבל שוה בשוה לא ואי הנאת לוקח היא אפילו שוה בשוה מתניתין בזבינא דרמי על אפיה

### Part 12
אם כן אימא רישא לוקח ביותר ועוד אימא סיפא שישראל נהנין לי [לוקח בפחות] ומוכר ביותר ואי בזבינא דרמי על אפיה אפילו שוה בשוה 

### Part 13
סיפא בזבינא חריפא אי הכי לוקח בפחות אפילו שוה בשוה אלא

>Credit : William Davidson Edition
>License : CC-BY-NC