
### Part 1
ושרקיה טינא ואתייה לקמיה דרב חסדא אמר רבא מאן חכים למיעבד כי הא מילתא אי לאו דרב אחא בר רב הונא דגברא רבה הוא דקסבר דכי היכי דפליגי רבנן ורבי נתן בהפרה הכי נמי פליגי בשאלה 

### Part 2
ורב פפי אמר מחלוקת בהפרה דרבי נתן סבר אין הבעל מיפר אלא אם כן חל נדר דכתיב וחפרה הלבנה ורבנן סברי בעל מיפר אף על פי שלא חל נדר דכתיב מפר מחשבות ערומים 

### Part 3
אבל בשאלה דברי הכל אין חכם מתיר כלום אלא אם כן חל נדר דכתיב לא יחל דברו

### Part 4
לימא מסייע ליה קונם שאיני נהנה לפלוני ולמי שאשאל עליו נשאל על הראשון ואחר כך נשאל על השני ואי אמרת נשאל אף על פי שלא חל נדר אי בעי על האי ניתשיל ברישא אי בעי על האי ניתשיל ברישא 

### Part 5
ומי ידע אי האי קמא אי האי בתרא

### Part 6
אלא לימא מסייע ליה קונם שאיני נהנה לפלוני הריני נזיר לכשאשאל עליו נשאל על נדרו ואחר כך נשאל על נזרו 

### Part 7
ואי אמרת נשאל אף על פי שלא חל נדר אי בעי על נדרו איתשיל ברישא אי בעי על נזרו איתשיל ברישא רבי נתן היא

### Part 8
אמר רבינא אמר לי מרימר הכי אמר אבוך משמיה דרב פפי מחלוקת בהפרה אבל בשאלה דברי הכל מפר ואף על פי שלא חל נדר דכתיב לא יחל דברו

>Credit : William Davidson Edition
>License : CC-BY-NC