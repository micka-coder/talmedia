
### Part 1
תנן התם מפירין נדרים בשבת ונשאלין לנדרים שהן לצורך השבת איבעיא להו מפירין נדרים בשבת לצורך השבת או דלמא אפילו שלא לצורך

### Part 2
תא שמע דתני רב זוטי דבי רב פפי אין מפירין נדרים אלא לצורך השבת אמר רב אשי הא לא תנן הכי נדרה עם חשיכה מפר לה עד שלא תחשך ואי אמרת לצורך השבת אין שלא לצורך השבת לא מאי איריא חשכה אפילו בתוך היום אינו יכול להפר דשלא לצורך

### Part 3
תנאי היא הפרת נדרים כל היום רבי יוסי ברבי יהודה ורבי אלעזר ברבי שמעון אמרו מעת לעת

### Part 4
למאן דאמר כל היום אין טפי לא אפילו שלא לצורך השבת מפר למאן דאמר מעת לעת לצורך השבת אין שלא לצורך השבת לא

### Part 5
ונשאלין לנדרים שהן לצורך השבת איבעיא להו כשלא היה להם פנאי או דלמא כשהיה להם פנאי תא שמע דאיזדקיקו ליה רבנן לבריה דרב זוטרא בריה דרב זעירא אפילו בנדרים שהיה להם פנאי מבעוד יום

### Part 6
סבר רב יוסף למימר נשאלין נדרים בשבת ביחיד מומחה אין בשלשה הדיוטות לא משום דמתחזי כדינא

### Part 7
אמר ליה אביי כיון דסבירא לן אפילו מעומד אפילו בקרובים ואפילו בלילה לא מתחזי כדינא

### Part 8
אמר רבי אבא אמר רב הונא אמר רב הלכה מפירין נדרים בלילה והא מתניתין היא נדרה בלילי שבת אלא אימא הלכה נשאלין בלילה

### Part 9
אמר ליה רבי אבא לרב הונא אמר רב הכי אמר ליה אישתיק אמר ליה אישתיק קא אמרת או שתי קאמרת 

### Part 10
אמר רב איקא בר אבין איזדקיק ליה רב לרבה

>Credit : William Davidson Edition
>License : CC-BY-NC