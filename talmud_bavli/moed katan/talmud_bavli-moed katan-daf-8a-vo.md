
### Part 1
דהא עצים ואבנים בעלמא לא מטמאו והכא מטמאו

### Part 2
ורבי אמר אצטריך דאי כתב רחמנא וביום הראות בו הוה אמינא לדבר מצוה אין לדבר הרשות לא כתב רחמנא וצוה הכהן 

### Part 3
ואי כתב רחמנא וצוה הכהן הוה אמינא הני אין דלאו טומאה דגופיה אבל טומאה דגופיה אימא מיחזא חזיא ליה צריכא

### Part 4
אמר מר יש יום שאתה רואה בו ויש יום שאי אתה רואה בו

### Part 5
מאי משמע אמר אביי אם כן ליכתוב רחמנא ביום מאי וביום שמע מינה יש יום שאתה רואה בו ויש יום שאי אתה רואה בו

### Part 6
רבא אמר כולה קרא יתירא הוא דאם כן לכתוב רחמנא ובהראות מאי וביום שמע מינה יש יום שאתה רואה בו ויש יום שאי אתה רואה בו

### Part 7
ואביי ההוא מיבעי ליה ביום ולא בלילה

### Part 8
ורבא ביום ולא בלילה מנא ליה נפקא ליה מלכל מראה עיני הכהן ואביי ההוא מיבעי ליה למעוטי סומא באחת מעיניו

### Part 9
ורבא נמי מיבעי ליה להכי אין הכי נמי 

### Part 10
ואלא ביום ולא בלילה מנא ליה נפקא ליה מכנגע נראה לי בבית לי ולא לאורי

### Part 11
ואביי אי מהתם הוה אמינא הני מילי טומאה דלאו דגופיה אבל טומאה דגופיה אפילו לאורו נמי קא משמע לן

### Part 12
מתני׳ ועוד אמר רבי מאיר מלקט אדם עצמות אביו ואמו מפני ששמחה היא לו 

### Part 13
רבי יוסי אומר אבל הוא לו

### Part 14
לא יעורר אדם על מתו ולא יספידנו קודם לרגל שלשים יום

### Part 15
גמ׳ ורמינהו המלקט עצמות אביו ואמו הרי זה מתאבל עליהם כל היום ולערב אין מתאבל עליהן ואמר רב חסדא אפילו צרורין לו בסדינו

### Part 16
אמר אביי אימא מפני ששמחת הרגל עליו

### Part 17
ולא יערער על מתו מאי לא יערער על מתו אמר רב כד הדר ספדנא במערבא אמרי יבכון עמיה כל מרירי ליבא

### Part 18
קודם הרגל שלשים יום מאי שנא שלשים יום

### Part 19
אמר רב כהנא אמר רב יהודה אמר רב מעשה באדם אחד שכינס מעות לעלות לרגל ובא ספדן ועמד על פתח ביתו ונטלתן אשתו ונתנתן לו ונמנע ולא עלה באותה שעה אמרו לא יעורר על מתו ולא יספידנו קודם לרגל שלשים יום

### Part 20
ושמואל אמר

>Credit : William Davidson Edition
>License : CC-BY-NC