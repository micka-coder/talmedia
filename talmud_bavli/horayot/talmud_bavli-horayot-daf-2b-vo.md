
### Part 1
זו ואין צריך לומר זו קתני

### Part 2
וידע אחד מהן שטעו או תלמיד וראוי להוראה תרתי למה לי אמר רבא איצטריך סלקא דעתך אמינא הני מילי גמיר וסביר אבל גמיר ולא סביר לא

### Part 3
אמר ליה אביי להוראה גמיר וסביר משמע אמר ליה אנא הכי קאמינא אי מההיא הוה אמינא הני מילי גמיר וסביר אבל גמיר ולא סביר לא תנא ראוי להוראה ממשנה יתירה אפילו גמיר ולא סביר סביר ולא גמיר

### Part 4
ראוי להוראה וכו׳ כגון מאן אמר רבא כגון שמעון בן עזאי ושמעון בן זומא אמר ליה אביי כי האי גוונא מזיד הוא

### Part 5
ולטעמיך הא דתניא בעשתה אחת יחיד העושה מפי עצמו חייב בהוראת בית דין פטור כיצד הורו בית דין שחלב מותר ונודע לאחד מהן שטעו או תלמיד יושב לפניהן וראוי להוראה כגון שמעון בן עזאי יכול יהא פטור תלמוד לומר בעשתה אחת יחיד העושה על פי עצמו חייב בהוראת בית דין פטור

### Part 6
אלא היכי משכחת לה כגון דידע דאסור וקא טעי במצוה לשמוע דברי חכמים לדידי נמי דטעו במצוה לשמוע דברי חכמים

### Part 7
זה הכלל התולה בעצמו חייב לאיתויי מאי לאיתויי מבעט בהוראה

### Part 8
תולה בבית דין לאיתויי הורו בית דין וידעו שטעו וחזרו בהן הא בהדיא קתני לה תני והדר מפרש

### Part 9
אמר רב יהודה אמר שמואל זו דברי רבי יהודה אבל חכמים אומרים יחיד שעשה בהוראת בית דין חייב מאי רבי יהודה דתניא אם נפש אחת תחטא בשגגה בעשתה הרי אלו שלשה מעוטין העושה מפי עצמו חייב בהוראת בית דין פטור

### Part 10
מאי רבנן דתניא עדיין אני אומר מיעוט קהל שחטאו חייבין שאין בית דין מביאין על ידיהן פר רוב קהל שחטאו יהו פטורין שהרי בית דין מביאין על ידיהם פר תלמוד לומר מעם הארץ אפילו רובה ואפילו כולה

### Part 11
במאי אילימא בשגגת מעשה [בית דין שלא בהוראה] בית דין מאי עבידתייהו שלא בהוראת בית דין בית דין מי מייתו שלא בהוראה אלא בהוראה והא כי כתיב מעם הארץ בשגגת מעשה הוא דכתיב

### Part 12
אלא לאו הכי קאמר מיעוט קהל שחטאו בשגגת מעשה חייבין שאין בית דין מביאין על ידיהן פר בהוראה הא הן חייבין

### Part 13
יכול רוב צבור שעשו בשגגת מעשה יהו פטורין שהרי בית דין מביאין עליהם פר [בהוראה] תלמוד לומר מעם הארץ אפילו רובו

### Part 14
אמר רב פפא ממאי דלמא לא הן ולא בית דין

### Part 15
אי הכי מאי איריא דקמהדר על רובא לחיובא לאו מכלל דמיעוט בהוראה קיימא ליה דמיחייבו בהוראה ונהדר ברישא על מיעוטא דמיחייב בשגגת מעשה ולבסוף ניהדר על רובא לחיובא בשגגת מעשה

### Part 16
אלא לאו מדלא מהדר על מיעוט דמיחייבין בשגגת מעשה ובסוף מהדר על רובא לחיובא בשגגת מעשה שמע מינה מיעוט בהוראה חייבין הן כשבה ושעירה ושלא בהוראה בשגגת מעשה חייבין

### Part 17
מכדי תרוייהו סתמי תנן ממאי דקמייתא רבי יהודה ובתרייתא רבנן אימא איפכא מאן שמעת ליה דדריש מיעוטי כי האי גוונא רבי יהודה היא דתניא רבי יהודה אומר

>Credit : William Davidson Edition
>License : CC-BY-NC