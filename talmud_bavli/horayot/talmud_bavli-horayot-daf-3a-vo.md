
### Part 1
זאת תורת העולה היא הרי אלו שלשה מיעוטין

### Part 2
ואיבעית אימא עדיין אני אומר לא מצית מוקמת לה כרבי יהודה דקתני רוב קהל שחטאו בית דין מביאין על ידיהן פר ואי רבי יהודה האמר צבור הוא דמייתי בית דין לא דתנן רבי יהודה אומר שבעה שבטים שחטאו מביאין שבעה פרים

### Part 3
ורב נחמן אמר שמואל זו דברי רבי מאיר אבל חכמים אומרים יחיד שעשה בהוראת בית דין חייב מאי רבי מאיר ומאי רבנן דתניא הורו ועשו רבי מאיר פוטר וחכמים מחייבין

### Part 4
מאן עשו אילימא בית דין מאי טעמא דרבנן דמחייבי והתניא יכול הורו בית דין ועשו בית דין יכול יהו חייבין תלמוד לומר הקהל ועשו מעשה תלוי בקהל והוראה תלויה בבית דין

### Part 5
אלא הורו בית דין ועשו רוב קהל מאי טעמא דרבי מאיר דפוטר אלא לאו הורו בית דין ועשו מיעוט קהל ובהא קמיפלגי מר סבר יחיד שעשה בהוראת בית דין פטור ומר סבר יחיד שעשה בהוראת בית דין חייב

### Part 6
אמר רב פפא דכולי עלמא יחיד שעשה בהוראת בית דין פטור אלא בית דין משלים לרוב צבור קמיפלגי

### Part 7
מר סבר בית דין משלים לרוב צבור ומר סבר אין בית דין משלים לרוב צבור

### Part 8
ואיבעית אימא הורו בית דין ועשו רובו של קהל ומאן חכמים רבי שמעון היא דאמר צבור מייתי ובית דין מייתי

### Part 9
ואיבעית אימא שבט שעשה בהוראת בית דינו ומאן חכמים רבי יהודה היא דתניא שבט שעשה בהוראת בית דינו אותו השבט חייב

### Part 10
ואיבעית אימא כגון שחטאו ששה והן רובו של קהל או שבעה אף על פי שאינן רובו של קהל ומתניתין מני רבי שמעון בן אלעזר היא

### Part 11
דתניא רבי שמעון בן אלעזר אומר משמו חטאו ששה והן רובו של קהל או שבעה אף על פי שאינן רובו של קהל חייבין

### Part 12
אמר רב אסי ובהוראה הלך אחר רוב יושבי ארץ ישראל שנאמר ויעש שלמה בעת ההיא את החג וכל ישראל עמו קהל גדול מלבוא חמת עד נחל מצרים לפני ה׳ אלהינו שבעת ימים ושבעת ימים ארבעה עשר יום מכדי כתיב וכל ישראל עמו קהל גדול מלבוא חמת עד נחל מצרים למה לי שמע מינה הני הוא דאיקרי קהל אבל הנך לא איקרי קהל

### Part 13
פשיטא מרובין ונתמעטו היינו פלוגתא דרבי שמעון ורבנן

### Part 14
מועטין ונתרבו מאי מי פליגי רבי שמעון ורבנן רבי שמעון דאזיל בתר ידיעה מחייב ורבנן דאזלי בתר חטאת פטרי [או לא] מאי

### Part 15
ותיסברא אימור דשמעת ליה לרבי שמעון דאזיל אף בתר ידיעה [היכי דהוי ידיעה וחטאה בחיוב] ידיעה דלא חטאה מי שמעת ליה

### Part 16
דאם כן לייתי כי השתא אלא רבי שמעון חטאה וידיעה בעי

### Part 17
איבעיא להו הורו בית דין חלב מותר ועשו מיעוט הקהל וחזרו בית דין בהן והורו ועשו מיעוט אחר מהו כיון דשתי ידיעות נינהו לא מצטרף או דלמא כיון דאידי ואידי חלב הוא מצטרף

### Part 18
ואם תמצא לומר כיון דאידי ואידי חלב הוא מצטרף מיעוט בחלב שעל גבי הקבה ומיעוט בחלב שעל גבי דקין מהו הכא ודאי כיון דבתרי קראי קאתי לא מצטרף או דלמא כיון דאידי ואידי חלב הוא מצטרף

### Part 19
ואם תמצי לומר שם חלב הוא ומצטרף מיעוט בחלב ומיעוט בדם מהו הכא ודאי (כיון) דתרי איסורי נינהו [וכיון דאין איסורן שוה] לא מצטרף או דלמא כיון (דאיסורן שוה) דקרבנן שוה מצטרף

### Part 20
ואם תמצי לומר כיון (דאיסורן שוה) דקרבנן שוה מצטרף מיעוט בחלב ומיעוט בעבודה זרה מהו הכא ודאי אין איסורן שוה ואין קרבנן שוה או דלמא כיון דאידי ואידי כרת הוא מצטרף תיקו

### Part 21
איבעיא להו הורו בית דין שחלב מותר ועשו מיעוט הקהל ומת אותו בית דין ועמד בית דין אחר וחזרו והורו ועשו מיעוט אחר

### Part 22
אליבא דמאן דאמר בית דין מייתי לא תיבעי לך דהא ליתנהו אלא כי תיבעי לך אליבא דמאן דאמר צבור מייתי מאי צבור הא קאי

>Credit : William Davidson Edition
>License : CC-BY-NC