
### Part 1
אמר רב פפא כגון שהיו מופלין שניהן

### Part 2
סבר אביי למימר חטא בפני עצמו ועשה בפני עצמו היכי דמי דיתבי בשני מקומות וקא מורו בתרי איסורי אמר ליה רבא אטו שני מקומות גורמין אלא אפילו יתבי בחד מקום וכיון דקא מורו בתרי איסורי חטא בפני עצמו הוא

### Part 3
פשיטא הוא בחלב והן בעבודה זרה חטא בפני עצמו הוא דהא חלוקין בטעמייהו וחלוקין בקרבנות דהוא בפר והן בפר ושעיר דהא קא מייתו הני שעיר והוא לא מייתי וכל שכן הוא בעבודה זרה והן בחלב דחלוקין בקרבנותיהן [לגמרי] דהוא שעירה ואינהו פר

### Part 4
אלא הוא בחלב המכסה את הקרב והן בחלב שעל הדקין מהו מי אמרינן אף על גב דקרבנן שוה כיון דמתרי קראי קאתו הא פליגין בטעמייהו או דלמא שם חלב אחד הוא

### Part 5
אם תמצא לומר שם חלב אחד הוא הוא בחלב והן בדם מהו מי אמרינן בטעמייהו הא פליגין או דלמא כיון דשוין בקרבן בתר קרבן אזלינן תיקו

### Part 6
שאין בית דין חייבין עד שיורו לבטל מקצת ולקיים מקצת וכו׳ מנלן דעד שיורו לבטל מקצת ולקיים מקצת כדאמרינן באידך פירקין ונעלם דבר דבר ולא כל הגוף

### Part 7
וכן המשיח מנלן דכתיב לאשמת העם הרי משיח כצבור

### Part 8
ולא בעבודה זרה כו׳ מנלן דתנו רבנן לפי שיצאה עבודה זרה לדון בעצמה יכול יהו חייבין על עקירת מצוה כולה

### Part 9
נאמר כאן מעיני ונאמר להלן מעיני מה להלן בבית דין אף כאן נמי בבית דין ומה להלן דבר ולא כל הגוף אף כאן נמי דבר ולא כל הגוף

### Part 10
מתני׳ אין חייבין אלא על העלם דבר עם שגגת המעשה וכן המשיח ולא בעבודה זרה אין חייבין אלא על העלם דבר עם שגגת המעשה

### Part 11
גמ׳ מנלן דתנו רבנן ישגו יכול יהו חייבין על שגגת מעשה תלמוד לומר ישגו ונעלם דבר אין חייבין אלא על העלם דבר עם שגגת מעשה

### Part 12
וכן המשיח מנלן דכתיב לאשמת העם הרי משיח כצבור

### Part 13
ולא בעבודה זרה אלא על העלם דבר עם שגגת מעשה מנלן

### Part 14
דתנו רבנן לפי שיצאה עבודה זרה לדון בעצמה יכול יהו חייבין על שגגת המעשה נאמר כאן מעיני ונאמר להלן מעיני מה להלן אין חייבין אלא על העלם דבר עם שגגת מעשה אף כאן אין חייבין אלא על העלם דבר עם שגגת מעשה

### Part 15
ואילו משיח בעבודה זרה לא קתני מתניתין מני רבי היא

### Part 16
דתניא משיח בעבודה זרה רבי אומר בשגגת מעשה וחכמים אומרים בהעלם דבר ושוין שבשעירה ושוין שאין מביא אשם תלוי

### Part 17
ותסברא בזדונו כרת ובשגגתו חטאת מי קתני

### Part 18
אלא תני הא הוא הדין להא הכא נמי תנא הא והוא הדין להא

### Part 19
מאי טעמא דרבי אמר קרא וכפר הכהן על הנפש השגגת בחטאה בשגגה הנפש זה משיח השגגת זה נשיא בחטאה בשגגה רבי סבר חטא זה בשגגה יהא

### Part 20
ורבנן סברי מי שחטאתו בשגגה יצא משיח שאין חטאתו בשגגה אלא בהעלם דבר

### Part 21
ושוין שבשעירה כיחיד מנלן דאמר קרא ואם נפש אחת אחד יחיד ואחד נשיא ואחד משיח כולם בכלל נפש אחת הן

>Credit : William Davidson Edition
>License : CC-BY-NC