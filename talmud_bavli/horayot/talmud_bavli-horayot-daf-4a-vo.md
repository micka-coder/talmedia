
### Part 1
ולא מבעיא למאן דאמר צבור מייתי דמפרסמא מלתא אלא אפילו למאן דאמר בית דין מביאין דלא מפרסמא מלתא אי הוה שאיל הוו אמרין ליה

### Part 2
אמר רבי יוסי בר אבין ואיתימא רבי יוסי בר זבידא משל דסומכוס למה הדבר דומה לאדם שהביא כפרתו בין השמשות ספק מבעוד יום נתכפר לו ספק משחשכה נתכפר לו שאין מביא אשם תלוי

### Part 3
ולא מבעיא למאן דאמר בית דין מביאין דלא אפרסמא מלתא אלא אפילו למאן דאמר צבור מביאין דמפרסמא מלתא והוו אמרינן ליה דהכא בספק מבעוד יום ספק משחשכה אי שאיל לא אשכח אינש דמשייליה

### Part 4
אמר לו בן עזאי מאי שנא מן היושב כו׳ שפיר קאמר ליה רבי עקיבא לבן עזאי

### Part 5
אמר רבא החזיק בדרך איכא בינייהו לבן עזאי חייב דהא בביתיה איתיה לרבי עקיבא פטור דהא החזיק בדרך

### Part 6
הורו לו בית דין לעקור את כל הגוף תנו רבנן ונעלם דבר ולא שיעקר המצוה כולה כיצד אמרו אין נדה בתורה אין שבת בתורה אין עבודה זרה בתורה יכול יהו חייבין תלמוד לומר ונעלם דבר ולא שתתעלם מצוה כולה הרי אלו פטורין

### Part 7
אבל אמרו יש נדה בתורה אבל הבא על שומרת יום כנגד יום פטור יש שבת בתורה אבל המוציא מרשות היחיד לרשות הרבים פטור יש עבודה זרה בתורה אבל המשתחוה פטור יכול יהו פטורין תלמוד לומר ונעלם דבר ולא כל הגוף

### Part 8
אמר מר יכול יהו פטורין ואי בקיום מקצת וביטול מקצת פטורין ובעקירת כל הגוף פטורין במאי חייבין תנא הכי קא קשיא ליה אימא דבר כולה מילתא משמע תלמוד לומר ונעלם דבר

### Part 9
מאי משמע אמר עולא קרי ביה ונעלם מדבר

### Part 10
חזקיה אמר אמר קרא ועשו אחת מכל מצות מכל מצות ולא כל מצות מצות תרתי משמע אמר רב נחמן בר יצחק מצות כתיב

### Part 11
רב אשי אמר יליף דבר דבר מזקן ממרא דכתיב ביה בזקן ממרא כי יפלא ממך דבר לא תסור מן הדבר אשר יגידו לך ימין ושמאל מה ממרא מן הדבר ולא כל דבר אף בהוראה דבר ולא כל הגוף

### Part 12
אמר רב יהודה אמר שמואל אין בית דין חייבין עד שיורו בדבר שאין הצדוקין מודין בו אבל בדבר שהצדוקין מודין בו פטורין מאי טעמא זיל קרי בי רב הוא

### Part 13
תנן יש נדה בתורה אבל הבא על שומרת יום כנגד יום פטור ואמאי שומרת יום כנגד יום הא כתיב וספרה לה מלמד שסופרת אחד לאחד

### Part 14
דאמרי העראה שריא גמר ביאה הוא דאסירא הא נמי כתיב את מקורה הערה

### Part 15
דאמרי כדרכה אסירא שלא כדרכה שריא הא כתיב משכבי אשה

### Part 16
דאמרי כדרכה אסור אפילו העראה בשלא כדרכה גמר ביאה הוא דאסור אבל העראה שריא אי הכי אפילו נדה נמי

### Part 17
אלא לעולם כדרכה ודאמרי העראה באשה דוה הוא דכתיבא ואיבעית אימא דאמרי זבה לא הויא אלא ביממי דכתיב כל ימי זובה

### Part 18
תנן יש שבת בתורה אבל המוציא מרשות לרשות פטור ואמאי הוצאה הא כתיבא לא תוציאו משא מבתיכם

### Part 19
[דאמרי הוצאה הוא דאסור הכנסה מותר ואיבעית אימא] דאמרי הוצאה והכנסה הוא דאסירא מושיט וזורק שרי

### Part 20
תנן יש עבודה זרה בתורה אבל המשתחוה פטור ואמאי המשתחוה הא כתיבא דכתיב לא תשתחוה לאל אחר

### Part 21
דאמרי כי אסירא השתחויה כדרכה אבל שלא כדרכה שריא ואיבעית אימא דאמרי השתחויה גופה כדרכה הוא דאסיר דאית בה פשוט ידים ורגלים הא השתחויה דלית בה פשוט ידים ורגלים שריא

>Credit : William Davidson Edition
>License : CC-BY-NC