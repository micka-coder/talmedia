
### Part 1
ורבי שמעון ורבי מאיר דהוראה תלויה בבית דין ומעשה תלוי בקהל מנא להו אמר אביי דאמר קרא והיה אם מעיני העדה נעשתה לשגגה רבא אמר מלכל העם בשגגה

### Part 2
וצריכא דאי כתב רחמנא והיה אם מעיני העדה נעשתה לשגגה הוה אמינא אפילו מיעוטא להכי כתיב לכל העם בשגגה ואי כתב לכל העם בשגגה הוה אמינא עד דעבדי בית דין בהדי רובא להכי כתיב והיה אם מעיני העדה נעשתה לשגגה

### Part 3
והא כי כתיבי הני קראי בעבודה זרה הוא דכתיבי ילפינן מעיני מעיני

### Part 4
הורו בית דין של אחד וכו׳ איבעיא להו שבט אחד לרבי יהודה בהוראת בית דין הגדול מי מייתו שאר שבטים או לא מי אמרינן שבעה שבטים הוא דמייתו שאר שבטים בהדייהו משום דאיכא רובא אבל חד שבט דליכא רובא לא או דלמא לא שנא

### Part 5
תא שמע מה הן מביאין פר אחד רבי שמעון אומר שני פרים במאי עסקינן אילימא שחטאו שבעה רבי שמעון תמניא בעי אלא דחטא שבט אחד במאי אי בהוראת בית דינו רבי שמעון לית ליה אלא לאו בהוראת בית דין הגדול

### Part 6
ותנא קמא מני אי נימא רבי מאיר הא רובא בעי אלא לאו רבי יהודה וכגון שחטא שבט אחד

### Part 7
אמרי הכא במאי עסקינן כגון שחטאו ששה שבטים והן רובן של קהל ורבי שמעון בן אלעזר היא דתניא רבי שמעון בן אלעזר אומר משמו חטאו ששה והן רובו של קהל או שבעה אף על פי שאינן רובו של קהל מביאין פר

### Part 8
תא שמע רבי יהודה אומר שבט שעשה בהוראת בית דינו אותו השבט חייב ושאר כל השבטים פטורין ובהוראת בית דין הגדול אפילו שאר שבטים חייבים שמע מינה

### Part 9
אמר רב אשי מתניתין נמי דיקא דקתני ועשה אותו השבט על פיהם אותו השבט חייב ושאר כל השבטים פטורין למה לי למיתנא ושאר שבטים פטורים הא תנא אותו השבט חייב וכיון דתנא אותו השבט חייב ממילא ידענא שאר שבטים פטורין אלא הא קמשמע לן בהוראת בית דינו הוא דשאר שבטים פטורים אבל בהוראת בית דין הגדול אפילו שאר שבטים חייבין שמע מינה

### Part 10
איבעיא להו שבט אחד שעשה בהוראת בית דין הגדול לרבי שמעון מי מייתי או לא

### Part 11
תא שמע מה הן מביאין פר אחד רבי שמעון אומר שני פרים במאי עסקינן אילימא שחטאו שבעה שני פרים שמנה פרים בעי אלא דחטא שבט אחד ובמאי אילימא בהוראת בית דינו רבי שמעון לית ליה אלא בהוראת בית דין הגדול

### Part 12
ותסברא תנא קמא מני אי רבי מאיר הא רובא בעי אי רבי יהודה שאר שבטים נמי מייתו אלא הא מני רבי שמעון בן אלעזר היא וכדתניא

### Part 13
תא שמע וחכמים אומרים לעולם אינו חייב אלא על הוראת בית דין הגדול מאן חכמים אילימא רבי מאיר רובא בעי אלא לאו רבי שמעון היא שמע מינה

### Part 14
ורבי יהודה ורבי שמעון שבט אחד דאקרי קהל מנא להו אמרי דכתיב ויעמד יהושפט בקהל יהודה וירושלים (נכח חצר בית ה׳) [בבית ה׳ לפני החצר] החדשה מאי חדשה אמר רבי יוחנן שחידשו דברים ואמרו טבול יום אל יכנס במחנה לויה

### Part 15
מתקיף לה רב אחא בר יעקב ממאי דלמא שאני ירושלים דהוה נמי בנימין אלא אמר רב אחא בר יעקב דכתיב ויאמר אלי הנני מפרך והרביתך ונתתיך לקהל עמים וגו׳ מאן אתיליד ליה ההיא שעתא בנימין שמע מינה הכי קאמר רחמנא מתיליד לך השתא קהל אחרינא

### Part 16
אמר ליה רב שבא לרב כהנא דלמא הכי קאמר ליה רחמנא לכי מתיליד לך בנימין הוא דהוו שנים עשר שבטים דמתקריית קהל אמר ליה אלא שנים עשר שבטים איקרו קהל אחד עשר שבטים לא איקרו קהל

### Part 17
תניא רבי שמעון אומר מה תלמוד לומר ופר שני בן בקר תקח לחטאת אם ללמד שהם שנים והלא כבר נאמר ועשה את האחד חטאת ואת האחד עלה לה׳ [אלא] יכול [תהא] נאכלת חטאת ללוים תלמוד לומר ופר שני שני לעולה מה עולה לא נאכלת

>Credit : William Davidson Edition
>License : CC-BY-NC