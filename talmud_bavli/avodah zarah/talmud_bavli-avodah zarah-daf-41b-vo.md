
### Part 1
והא שברים נינהו תרגמה שמואל בעומדין על בסיסן

### Part 2
אתמר עבודה זרה שנשתברה מאיליה רבי יוחנן אמר אסורה רבי שמעון בן לקיש אמר מותרת

### Part 3
רבי יוחנן אמר אסורה דהא לא בטלה רבי שמעון בן לקיש אמר מותרת מסתמא בטולי מבטיל לה מימר אמר איהי נפשה לא אצלה לההוא גברא מצלה ליה

### Part 4
איתיביה רבי יוחנן לרבי שמעון בן לקיש וראש דגון ושתי כפות ידיו כרתות וגו׳ וכתיב על כן לא ידרכו כהני דגון וגו׳

### Part 5
אמר לו משם ראיה התם שמניחין את הדגון ועובדין את המפתן דאמרי הכי שבקיה איסריה לדגון ואתא איתיב ליה על המפתן

### Part 6
איתיביה המוצא שברי צלמים הרי אלו מותרין הא שברי עבודה זרה אסורין

### Part 7
לא תימא שברי עבודה זרה אסורין אלא אימא הא צלמים עצמן אסורין וסתמא כרבי מאיר

### Part 8
ורבי יוחנן מדרבי מאיר נשמע להו לרבנן לאו אמר רבי מאיר צלמים אסורין שברי צלמים מותרין לרבנן עבודה זרה נמי היא אסורה ושבריה מותרין

### Part 9
הכי השתא התם אימר עבדום אימר לא עבדום ואם תמצי לומר עבדום אימר בטלום עבודה זרה ודאי עבדוה מי יימר דבטלה הוי ספק וודאי ואין ספק מוציא מידי ודאי

### Part 10
ואין ספק מוציא מידי ודאי והתניא חבר שמת והניח מגורה מלאה פירות אפילו הן בני יומן הרי הן בחזקת מתוקנין

### Part 11
והא הכא דודאי טבילי ספק עשרינהו ספק לא עשרינהו וקאתי ספק ומוציא מידי ודאי

### Part 12
התם ודאי וודאי הוא דודאי עשרינהו כדרבי חנינא חוזאה דאמר רבי חנינא חוזאה חזקה על חבר שאינו מוציא דבר שאינו מתוקן מתחת ידו

### Part 13
ואי בעית אימא מעיקרא לא טבילי ספק וספק הוא 

### Part 14
אפשר דעבד כדרבי אושעיא דאמר מערים אדם על תבואתו ומכניסה במוץ שלה כדי שתהא בהמתו אוכלת ופטורה מן המעשר

### Part 15
ואין ספק מוציא מידי ודאי והתניא אמר רבי יהודה מעשה בשפחתו

>Credit : William Davidson Edition
>License : CC-BY-NC