
### Part 1
תנהו ענין לכלים מכאן אמרו עבודה זרה של נכרי אינה אסורה אלא עד שתעבד ושל ישראל מיד

### Part 2
והא בכלים אוקימנא לה אמר קרא אשר אתם ירשים אתם את אלהיהם מקיש אלהיהם לכלים מה כלים עד שיעבדו אף אלהיהם נמי עד שיעבדו ורבי עקיבא דלא מקיש אמר לך את הפסיק הענין

### Part 3
ורבי ישמעאל אשכחן עבודה זרה של נכרי דאין אסורה עד שתעבד דישראל דאסורה מיד מנא ליה סברא הוא מדנכרי עד שתעבד דישראל אסורה מיד אימא דישראל כלל וכלל לא השתא גניזה בעיא איתסורי לא מיתסרא

### Part 4
ואימא כדנכרי אמר קרא ואת חטאתכם אשר עשיתם את העגל משעת עשייה קם ליה בחטא

### Part 5
אימא הני מילי למיקם גברא בחטא איתסורי לא מיתסרא אמר קרא ארור האיש אשר יעשה פסל ומסכה משעת עשייה קם ליה בארור

### Part 6
אימא הני מילי למיקם גברא בארור איתסורי לא מיתסרא תועבת ה׳ כתיב

### Part 7
ורבי עקיבא דבר המביא לידי תועבה

### Part 8
ורבי עקיבא עבודה זרה של נכרי דאסורה מיד מנא ליה אמר עולא אמר קרא פסילי אלהיהם תשרפון באש משפסלו נעשה אלוה

### Part 9
ואידך ההוא מיבעי ליה לכדתני רב יוסף דתני רב יוסף מנין לגוי שפוסל אלוהו שנאמר פסילי אלהיהם תשרפון באש

### Part 10
ואידך נפקא ליה מדשמואל דשמואל רמי כתיב לא תחמד כסף וזהב עליהם וכתיב ולקחת לך הא כיצד פסלו לאלוה לא תחמד פסלו מאלוה ולקחת לך

### Part 11
ורבי עקיבא אשכחן עבודה זרה של נכרי דאסורה מיד דישראל עד שתעבד מנלן אמר רב יהודה אמר קרא ושם בסתר עד שיעשה לה דברים שבסתר

### Part 12
ואידך ההוא מיבעיא ליה לכדרבי יצחק דאמר רבי יצחק מנין לעבודה זרה של ישראל שטעונה גניזה שנאמר ושם בסתר

### Part 13
ואידך נפקא ליה מדרב חסדא אמר רב דאמר רב חסדא אמר רב מנין לעבודה זרה של ישראל שטעונה גניזה שנאמר לא תטע לך אשרה כל עץ אצל מזבח מה מזבח טעון גניזה אף אשרה טעונה גניזה

### Part 14
ואידך ההוא מיבעי ליה לכדריש לקיש דאמר ריש לקיש כל המעמיד דיין שאינו הגון כאילו נוטע אשרה בישראל שנאמר שפטים ושטרים תתן לך בכל שעריך וסמיך ליה לא תטע לך אשרה כל עץ

### Part 15
אמר רב אשי ובמקום תלמידי חכמים כאילו נטעו אצל מזבח שנאמר אצל מזבח

### Part 16
בעי רב המנונא ריתך כלי לעבודה זרה מהו עבודה זרה דמאן אילימא עבודה זרה דנכרי בין לרבי ישמעאל ובין לרבי עקיבא משמשי עבודה זרה הן ומשמשי עבודה זרה אין אסורין עד שיעבדו אלא עבודה זרה דישראל

### Part 17
אליבא דמאן אילימא אליבא דרבי עקיבא השתא היא גופה לא מיתסרא עד שתעבד משמשיה מיבעיא ואלא אליבא דרבי ישמעאל דאמר אסורה מיד

### Part 18
מאי משמשין ממשמשין גמרינן מה התם עד שיעבדו אף הכא עד שיעבדו או דלמא מינה גמר מה היא אסורה מיד אף משמשיה אסורין מיד

### Part 19
מאי איריא דקא מיבעיא ליה ריתך כלי תיבעי ליה עשה

### Part 20
רב המנונא משום טומאה ישנה קמיבעיא ליה דתנן כלי מתכות פשוטיהן ומקבליהן טמאין נשתברו טהרו חזר ועשאן כלים יחזרו לטומאה ישנה

### Part 21
והכי קמיבעיא ליה כי הדרא טומאה הני מילי לטומאה דאורייתא אבל טומאה דרבנן לא או דלמא לא שנא ותיבעי ליה שאר טומאות דרבנן

### Part 22
חדא מגו חדא קמיבעיא ליה טומאה דרבנן מי הדרא או לא הדרא ואם תימצי לומר לא הדרא טומאה דעבודה זרה משום חומרא דעבודה זרה מי שויוה רבנן כטומאה דאורייתא או לא תיקו

### Part 23
בעי מיניה רבי יוחנן מרבי ינאי תקרובת עבודה זרה של אוכלים מהו מי מהניא להו ביטול לטהרינהו מטומאה או לא

### Part 24
ותיבעי ליה כלים כלים לא קמיבעיא ליה כיון דאית להו טהרה במקוה טומאה נמי בטלה כי קמיבעיא ליה אוכלין

### Part 25
ותיבעי ליה עבודה זרה גופה עבודה זרה גופה לא מיבעיא ליה

>Credit : William Davidson Edition
>License : CC-BY-NC