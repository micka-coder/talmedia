
### Part 1
לא משום שביעית ולא משום מעשר ולא משום יין נסך 

### Part 2
ואם אמר להם צאו ואכלו ואני פורע צאו ושתו ואני פורע חושש משום שביעית ומשום מעשר ומשום יין נסך 

### Part 3
אלמא כי קא פרע דמי איסור קא פרע הכא נמי כי קא פרע דמי איסורא קא פרע 

### Part 4
תרגמה רב חסדא בחנוני המקיפו דמשתעבד ליה דכיון דאורחיה לאקופי קני ליה דינר גביה

### Part 5
אבל חנוני שאין מקיפו מאי מותר אי הכי אדתני צאו ואכלו בדינר זה צאו ושתו בדינר זה ליפלוג וליתני בדידה

### Part 6
במה דברים אמורים בחנוני המקיפו דמשתעבד ליה אבל חנוני שאין מקיפו מותר 

### Part 7
ועוד חנוני שאין מקיפו מי לא משתעבד והאמר רבא האומר לחבירו תן מנה לפלוני ויקנו כל נכסאי לך קנה מדין ערב 

### Part 8
אלא אמר רבא לא שנא מקיפו ולא שנא שאין מקיפו אף על גב דמשעבד ליה כיון דלא מייחד שיעבודיה לא מיתסר

### Part 9
אלא הכא אמאי חושש משום שביעית הא לא מייחד שיעבודיה הכא אמר רב פפא כגון שהקדים לו דינר 

### Part 10
אמר רב כהנא אמריתה לשמעתא קמיה דרב זביד מנהרדעא אמר לי אי הכי אדתני צאו ואכלו צאו ושתו ואני פורע צאו ואכלו צאו ושתו ואני מחשב מיבעי ליה אמר ליה תני צאו ואני מחשב 

### Part 11
רב אשי אמר כגון שנטל ונתן ביד אמר ליה רב יימר לרב אשי אי הכי אדתני צאו ואכלו צאו ושתו טלו ואכלו טלו ושתו מיבעי ליה אמר ליה תני טלו ואכלו טלו ושתו

### Part 12
יתיב רב נחמן ועולא ואבימי בר פפי ויתיב רבי חייא בר אמי גבייהו ויתבי וקא מיבעיא להו שכרו לשבור ביין נסך מהו מי אמרינן כיון דרוצה בקיומו אסור או דלמא כל למעוטי תיפלה שפיר דמי 

### Part 13
אמר רב נחמן ישבור ותבא עליו ברכה לימא מסייע ליה אין עודרין עם הגוי בכלאים

>Credit : William Davidson Edition
>License : CC-BY-NC