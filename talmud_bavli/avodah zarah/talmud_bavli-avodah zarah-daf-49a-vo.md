
### Part 1
שאם נטע והבריך והרכיב מותר

### Part 2
וכי תימא שני ליה לרבי יוסי בין שאר איסורין לעבודה זרה ומי שני ליה והתניא שדה שנזדבלה בזבל עבודה זרה וכן פרה שנתפטמה בכרשיני עבודה זרה תני חדא שדה תזרע פרה תשחט ותניא אידך שדה תבור ופרה תרזה

### Part 3
מאי לאו הא רבי יוסי והא רבנן לא הא רבי אליעזר והא רבנן

### Part 4
הי רבי אליעזר ורבנן אילימא רבי אליעזר ורבנן דשאור 

### Part 5
דתנן שאור של חולין ושל תרומה שנפלו לתוך העיסה לא בזה כדי לחמץ ולא בזה כדי לחמץ ונצטרפו וחימצו

### Part 6
רבי אליעזר אומר אחר האחרון אני בא וחכמים אומרים בין שנפל איסור לכתחלה ובין שנפל איסור לבסוף אינו אסור עד שיהא בו כדי לחמץ

### Part 7
ואמר אביי לא שנו אלא שקדם וסילק את האיסור אבל לא קדם וסילק את האיסור אסור

### Part 8
וממאי דטעמא דרבי אליעזר כדאביי דלמא טעמא דרבי אליעזר משום דאחר אחרון אני בא אי גמיר באיסורא אסורה ואי גמיר בהיתירא מותרין בין סלקיה ובין לא סלקיה

### Part 9
אלא רבי אליעזר ורבנן דעצים

### Part 10
דתנן נטל הימנה עצים אסורה בהנאה הסיק בה את התנור חדש יותץ ישן יוצן אפה בו את הפת אסורה בהנאה 

### Part 11
נתערבה באחרים כולן אסורות בהנאה רבי אליעזר אומר יוליך הנאה לים המלח אמרו לו אין פדיון לעבודה זרה

### Part 12
רבנן דפליגי עליה דרבי אליעזר מאן נינהו

### Part 13
אילימא רבנן דעצים אחמורי מחמרי

### Part 14
אלא רבנן דשאור אימר דשמעת להו לרבנן דמקילי בשאור בעבודה זרה מי מקילי

### Part 15
אלא לעולם הא רבי יוסי והא רבנן

### Part 16
רבי יוסי לדבריהם דרבנן אמר להו לדידי זה וזה גורם מותר 

### Part 17
לדידכו דאמריתו זה וזה גורם אסור אודו לי מיהת אף ירקות בימות הגשמים

### Part 18
ורבנן כדאמר רב מרי בריה דרב כהנא

### Part 19
אמר רב יהודה אמר שמואל הלכה כרבי יוסי ההוא גינתא דאיזדבל בזבלא דעבודה זרה שלח רב עמרם קמיה דרב יוסף אמר ליה הכי אמר רב יהודה אמר שמואל הלכה כרבי יוסי

>Credit : William Davidson Edition
>License : CC-BY-NC