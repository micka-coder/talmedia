
### Part 1
אבל עיברו ולבסוף נרבעו דברי הכל אסורין והכא נמי כעיברו ולבסוף נרבעו דמי

### Part 2
איכא דאמרי מחלוקת כשנרבעו ולבסוף עיברו אבל עיברו ולבסוף נרבעו דברי הכל אסור והני נמי כי עיברו ולבסוף נרבעו דמי

### Part 3
הכי השתא התם מעיקרא בהמה והשתא בהמה דשא הוא דאחיזא באנפה הכא מעיקרא חיטי והשתא קמחא

### Part 4
בעי ריש לקיש המשתחוה לדקל לולבו מהו למצוה

### Part 5
באילן שנטעו מתחלה לכך לא תיבעי לך דאפילו להדיוט נמי אסור כי תיבעי לך באילן שנטעו ולבסוף עבדו

### Part 6
ואליבא דרבי יוסי בר יהודה לא תיבעי לך דאפילו להדיוט נמי אסור כי תיבעי לך אליבא דרבנן לענין מצוה מאי מי מאיס כלפי גבוה או לא

### Part 7
כי אתא רב דימי אמר באשירה שביטלה קמבעיא ליה יש דחוי אצל מצות או אין דחוי אצל מצות

### Part 8
תפשוט ליה מדתנן כיסהו ונתגלה פטור מלכסות כיסהו הרוח חייב לכסות ואמר רבה בר בר חנה אמר רבי יוחנן לא שנו אלא שחזר ונתגלה אבל לא חזר ונתגלה פטור מלכסות

### Part 9
והוינן בה כי חזר ונתגלה מאי הוי הואיל ואידחי אידחי

### Part 10
ואמר רב פפא זאת אומרת אין דיחוי אצל מצות

### Part 11
דרב פפא גופיה איבעיא ליה מפשט פשיטא ליה לרב פפא דאין דיחוי אצל מצות לא שנא לקולא ולא שנא לחומרא

### Part 12
או דלמא ספוקי מספקא ליה ולחומרא אמרינן לקולא לא אמרינן תיקו

### Part 13
בעי רב פפא המשתחוה לבהמה צמרה מהו לתכלת

### Part 14
תכלת דמאי אי תכלת לכהנים היינו בעיא דרמי בר חמא ואי תכלת לציצית היינו בעיא דריש לקיש

### Part 15
אין הכי נמי דלא הוה למיבעי ליה והאי דקא בעי ליה הא משום דאיכא מילי אחרנייתא צמרה מהו לתכלת קרניה מהו לחצוצרות שוקיה מהו לחלילין בני מעיה מהו לפארות

### Part 16
אליבא דמאן דאמר עיקר שירה בכלי לא תיבעי לך דודאי אסיר

### Part 17
כי תיבעי לך אליבא דמאן דאמר עיקר שירה בפה בסומי קלא בעלמא הוא ומייתינן או דלמא אפילו הכי אסיר תיקו

### Part 18
בעי רבה המשתחוה למעין מימיו מהו לנסכים מאי קא מיבעיא ליה אילימא לבבואה קא סגיד או דלמא למיא קא סגיד ותיבעי ליה ספל להדיוט

### Part 19
לעולם למיא קא סגיד והכי קמבעיא ליה למיא דקמיה קא סגיד וקמאי קמאי אזדו או דלמא לדברונא דמיא קא סגיד

### Part 20
ומי מיתסרי והא אמר רבי יוחנן משום רבי שמעון בן יהוצדק מים של רבים אין נאסרין לא צריכא דקא נבעי מארעא

### Part 21
מתני׳ מי שהיה ביתו סמוך לעבודה זרה ונפל אסור לבנותו כיצד יעשה כונס בתוך שלו ארבע אמות ובונה

### Part 22
שלו ושל עבודה זרה

>Credit : William Davidson Edition
>License : CC-BY-NC