
### Part 1
לא סתמן צריכא למימר דמזבנינן ולא פירושן צריכא למימר דלא מזבנינן אלא סתמן דקאמר חיטי פירושן דקאמר חוורתא

### Part 2
מכלל דתרנגול אפילו סתמן נמי לא אמרי לעולם סתמן דקאמר חיטי חוורתא פירושן דקאמר לעבודה זרה

### Part 3
ופירושן אצטריכא ליה סלקא דעתך אמינא האי גברא לאו לעבודה זרה קא בעי אלא מיבק הוא דאביק בעבודה זרה וסבר כי היכי דההוא גברא אביק ביה כולי עלמא נמי אביקו אימא הכי כי היכי דליתבו לי קא משמע לן

### Part 4
בעי רב אשי תרנגול לבן קטוע למי מהו למכור לו תרנגול לבן שלם מי אמרינן מדקאמר קטוע לא לעבודה זרה קבעי או דלמא איערומי קא מערים

### Part 5
אם תימצי לומר האי איערומי הוא דקא מערים תרנגול לבן למי תרנגול לבן למי ויהבו ליה שחור ושקל ויהבו ליה אדום ושקל מהו למכור לו לבן מי אמרינן כיון דיהבו שחור ושקל אדום ושקל לאו לעבודה זרה קא בעי או דלמא איערומי קא מערים תיקו

### Part 6
רבי מאיר אומר אף דקל וכו׳ אמר ליה רב חסדא לאבימי גמירי דעבודה זרה דאברהם אבינו ארבע מאה פירקי הויין ואנן חמשה תנן ולא ידעינן מאי קאמרינן

### Part 7
ומאי קשיא דקתני רבי מאיר אומר אף דקל טב חצב ונקלס אסור למכור לגוים דקל טב הוא דלא מזבנינן הא דקל ביש מזבנינן והתנן אין מוכרין להם במחובר לקרקע אמר ליה מאי דקל טב פירות דקל טב וכן אמר רב הונא פירות דקל טב

### Part 8
חצב קשבא נקלס כי אתא רב דימי אמר רבי חמא בר יוסף קורייטי אמר ליה אביי לרב דימי תנן נקלס ולא ידעינן מהו ואת אמרת קורייטי ולא ידעינן מאי אהנית לן אמר ליה אהנאי לכו דכי אזלת התם אמרת להו נקלס ולא ידעי אמרת להו קורייטי וידעי וקא מחוו לך

### Part 9
מתני׳ מקום שנהגו למכור בהמה דקה לגוים מוכרין מקום שנהגו שלא למכור אין מוכרין ובכל מקום אין מוכרין להם בהמה גסה עגלים וסייחים שלמין ושבורין רבי יהודה מתיר בשבורה ובן בתירא מתיר בסוס

### Part 10
גמ׳ למימרא דאיסורא ליכא מנהגא הוא דאיכא היכא דנהיג איסור נהוג היכא דנהיג היתר נהוג

### Part 11
ורמינהי אין מעמידין בהמה בפונדקאות של גוים מפני שחשודין על הרביעה אמר רב מקום שהתירו למכור התירו לייחד מקום שאסרו לייחד אסרו למכור

>Credit : William Davidson Edition
>License : CC-BY-NC