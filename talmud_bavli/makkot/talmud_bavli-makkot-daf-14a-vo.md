
### Part 1
כדאמרינן מעיקרא שאם עשו תשובה בית דין של מעלה מוחלין להן מאי אמרת הא לא עבוד תשובה לא פסיקא מילתא לכרת

### Part 2
רבי יצחק אומר חייבי כריתות בכלל היו ולמה יצאת כרת באחותו לדונו בכרת ולא במלקות

### Part 3
ורבנן כרת באחותו למה לי לחלק וכדרבי יוחנן דאמר רבי יוחנן שאם עשאן כולם בהעלם אחד חייב על כל אחת ואחת

### Part 4
ורבי יצחק לחלק מנא ליה נפקא ליה מואל אשה בנדת טמאתה לחייב על כל אשה ואשה

### Part 5
ורבנן נמי תיפוק ליה מהא אין הכי נמי ואלא כרת דאחותו למה לי לחייבו על אחותו ועל אחות אביו ועל אחות אמו

### Part 6
פשיטא הרי גופין מוחלקין הרי שמות מוחלקין אלא לחייבו על אחותו שהיא אחות אביו שהיא אחות אמו והיכי משכחת לה ברשיעא בר רשיעא

### Part 7
ורבי יצחק הא מנא ליה נפקא ליה מקל וחומר דתניא אמר רבי עקיבא שאלתי את רבן גמליאל ורבי יהושע באיטליז של עימאום שהלכו ליקח בהמה למשתה בנו של רבן גמליאל הבא על אחותו שהיא אחות אביו שהיא אחות אמו מהו [אינו] חייב על כולן אלא אחת או חייב על כל אחת ואחת

### Part 8
אמרו לו זו לא שמענו אבל שמענו הבא על חמש נשים נדות בהעלם אחד שחייב על כל אחת ואחת ונראין דברים מקל וחומר ומה נדה שהיא שם אחד חייב על כל אחת ואחת כאן ששלשה שמות לא כל שכן

### Part 9
ואידך קל וחומר פריכא הוא מה לנדה שכן גופין מוחלקין

### Part 10
ולאידך נמי האי ודאי קל וחומר פריכא הוא אלא נפקא ליה מאחתו דסיפא

### Part 11
ואידך אחותו דסיפא למה לי לחייבו על אחותו בת אביו ובת אמו לומר שאין עונשין מן הדין

### Part 12
ואידך איבעית אימא גמר עונש מאזהרה ואיבעית אימא נפקא ליה

>Credit : William Davidson Edition
>License : CC-BY-NC