
### Part 1
אמרו לו אמרת אמר להו לא אמר רבה האלהים אמרה וכתיבא ותנינא כתיבא וישלחו מן המחנה [וגו׳] ולא יטמאו את מחניהם תנינא הבא למקדש טמא

### Part 2
אלא מאי טעמא קא הדר ביה משום דקשיא ליה אונס דתניא אונס שגירש אם ישראל הוא מחזיר ואינו לוקה אם כהן הוא לוקה ואינו מחזיר

### Part 3
אם ישראל הוא מחזיר ואינו לוקה אמאי לא תעשה שקדמו עשה הוא ולילקי

### Part 4
אמר עולא לא יאמר לו תהיה לאשה באונס וליגמר ממוציא שם רע ומה מוציא שם רע שלא עשה מעשה אמר רחמנא ולו תהיה לאשה אונס לא כל שכן

### Part 5
למה נאמר אם אינו ענין לפניו תנהו ענין לאחריו שאם גירש יחזיר

### Part 6
ואכתי אונס ממוציא שם רע לא גמר דאיכא למיפרך מה למוציא שם רע שכן לוקה ומשלם

### Part 7
אלא לא יאמר לו תהיה לאשה במוציא שם רע וליגמר מאונס ומה אונס שאינו לוקה ומשלם אמר רחמנא ולו תהיה לאשה מוציא שם רע לא כל שכן ולמה נאמר אם אינו ענין למוציא שם רע תנהו ענין לאונס אם אינו ענין לפניו תנהו ענין לאחריו

### Part 8
ומוציא שם רע מאונס נמי לא גמר דאיכא למיפרך מה לאונס שכן עשה מעשה

### Part 9
אלא לא יאמר לו תהיה לאשה במוציא שם רע שהרי אשתו היא למה נאמר אם אינו ענין למוציא שם רע תנהו ענין לאונס ואם אינו ענין לפניו תנהו ענין לאחריו

### Part 10
ואימא ואם אינו ענין לפניו דמוציא שם רע תנהו ענין לאחריו דידיה דלא לקי

### Part 11
אין הכי נמי ואתי אונס וגמר מיניה במאי גמר מיניה אי בקל וחומר אי במה מצינו איכא למיפרך כדפרכינן מה למוציא שם רע שכן לא עשה מעשה

### Part 12
אלא אמר רבא כל ימיו בעמוד והחזר וכן כי אתא רבין אמר רבי יוחנן כל ימיו בעמוד והחזר

### Part 13
אמר ליה רב פפא לרבא והא לא דמי לאויה ללאו דחסימה אמר ליה משום דכתב ביה רחמנא עשה יתירא מגרע גרע

### Part 14
אי הכי לאו שניתק לעשה נמי לימא משום דכתב ביה רחמנא עשה יתירא מגרע גרע אמר ליה ההוא לנתוקי לאו הוא דאתא

### Part 15
הניחא למאן דאמר ביטלו ולא ביטלו

### Part 16
אלא למאן דאמר קיימו ולא קיימו מאי איכא למימר

>Credit : William Davidson Edition
>License : CC-BY-NC