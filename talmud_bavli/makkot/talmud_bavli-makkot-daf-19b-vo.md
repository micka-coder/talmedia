
### Part 1
הניחא למאן דאמר בתר למד אזלינן אלא למאן דאמר בתר מלמד אזלינן מאי איכא למימר

### Part 2
דם ובשר חדא מילתא היא

### Part 3
קדשי קדשים וכו׳ תנינא חדא זימנא מעשר שני והקדש שלא נפדו אמר רבי יוסי בר חנינא סיפא במעשר שני טהור וגברא טהור דקא אכיל חוץ לחומה רישא במעשר שני טמא וגברא טמא וקא אכיל ליה בירושלים

### Part 4
ומנלן דמחייב עליה משום טומאה דתניא רבי שמעון אומר לא בערתי ממנו בטמא בין שאני טמא והוא טהור בין שאני טהור והוא טמא והיכן מוזהר על אכילה איני יודע

### Part 5
טומאת הגוף בהדיא כתיב נפש אשר תגע בו וטמאה עד הערב ולא יאכל מן הקדשים וגו׳ אלא טומאת עצמו מנין

### Part 6
דכתיב לא תוכל לאכל בשעריך ולהלן הוא אומר בשעריך תאכלנו הטמא והטהור

### Part 7
ותניא דבי רבי ישמעאל אפילו טמא וטהור אוכלין בקערה אחת ואין חוששין וקאמר רחמנא היאך טמא דשרי לך גבי טהור התם הכא לא תיכול

### Part 8
ומנא לן דבר פדייה הוא

### Part 9
דאמר רבי אלעזר מנין למעשר שני שנטמא שפודין אותו אפילו בירושלים תלמוד לומר כי לא תוכל שאתו ואין שאת אלא אכילה שנאמר וישא משאת מאת פניו

### Part 10
אמר רב ביבי אמר רב אסי מנין למעשר שני טהור שפודין אותו אפילו בפסיעה אחת חוץ לחומה שנאמר כי לא תוכל שאתו האי מבעי ליה לכדרבי אלעזר

### Part 11
אם כן לימא קרא לא תוכל לאוכלו מאי שאתו ואימא כולו להכי הוא דאתא אם כן לימא קרא לא תוכל ליטלו מאי שאתו שמע מינה תרתי

### Part 12
יתיב רב חנינא ורב הושעיא וקא מבעיא להו אפיתחא דירושלים מהו פשיטא הוא בחוץ ומשאו בפנים קלטוהו מחיצות הוא בפנים ומשאו בחוץ מהו

### Part 13
תנא להו ההוא סבא בדבי רבי שמעון בן יוחי כי ירחק ממך המקום ממילואך

### Part 14
בעי רב פפא נקיט ליה בקניא מאי תיקו

### Part 15
אמר רבי אסי אמר רבי יוחנן מעשר שני מאימתי חייבין עליו משראה פני החומה מאי טעמא דאמר קרא לפני ה׳ אלהיך תאכלנו (שנה בשנה) וכתיב (כי) לא תוכל לאכל בשעריך כל היכא דקרינן ביה לפני ה׳ אלהיך תאכלנו קרינן ביה לא תוכל לאכול בשעריך וכל היכא דלא קרינן ביה לפני ה׳ אלהיך תאכלנו לא קרינן ביה לא תוכל לאכול בשעריך

### Part 16
מיתיבי רבי יוסי אומר כהן שעלתה בידו תאנה של טבל אמר תאנה זו תרומתה בעוקצה מעשר ראשון בצפונה ומעשר שני לדרומה והיא שנת מעשר שני והוא בירושלים או מעשר עני והוא בגבולין אכלה

>Credit : William Davidson Edition
>License : CC-BY-NC