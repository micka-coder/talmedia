
### Part 1
התם גברא בר תשלומין הוא ושיעבודא דגר הוא דקא פקע

### Part 2
והא איכא פאה דרחמנא אמר לא תכלה פאת וגו׳ לעני ולגר תעזב אתם וגו׳

### Part 3
דמשכחת לה בקיימו ולא קיימו ביטלו ולא ביטלו דתנן מצות פאה להפריש מן הקמה לא הפריש מן הקמה מפריש מן העומרין לא הפריש מן העומרין מפריש מן הכרי עד שלא מירח מירחו מעשר ונותן לו

### Part 4
כדרבי ישמעאל דאמר אף מפריש מן העיסה ולרבי ישמעאל נמי משכחת לה דאכל עיסה

### Part 5
אלא זאת ועוד אחרת אהא אבל אונס לא דהיכא אמרינן על דעת רבים אין לו הפרה לדבר הרשות אבל לדבר מצוה יש לו הפרה

### Part 6
כי הא דההוא מקרי דרדקי דהוה פשע בינוקי אדריה רב אחא ואהדריה רבינא דלא אשתכח דדייק כוותיה

### Part 7
והאוכל נבילות וטריפות שקצים ורמשים וכו׳ אמר רב יהודה האי מאן דאכל ביניתא דבי כרבא מלקינן ליה משום שרץ השרץ על הארץ ההוא דאכל ביניתא דבי כרבא ונגדיה רב יהודה

### Part 8
אמר אביי אכל פוטיתא לוקה ארבעה

### Part 9
נמלה לוקה חמש משום שרץ השרץ על הארץ

### Part 10
צרעה לוקה שש משום שרץ העוף

### Part 11
אמר רב אחאי המשהה את נקביו עובר משום לא תשקצו אמר רב ביבי בר אביי האי מאן דשתי בקרנא דאומנא קא עבר משום לא תשקצו

### Part 12
אמר רבא בר רב הונא ריסק תשעה נמלים והביא אחד חי והשלימן לכזית לוקה שש חמש משום בריה ואחד משום כזית נבילה רבא אמר רבי יוחנן אפילו שנים והוא רב יוסף אמר אפילו אחד והוא ולא פליגי הא ברברבי והא בזוטרי

### Part 13
אכל טבל ומעשר ראשון כו׳ אמר רב אכל טבל של מעשר עני לוקה

### Part 14
כמאן כי האי תנא דתניא אמר רבי יוסי יכול לא יהא חייב אלא על הטבל שלא הורם ממנו כל עיקר הורם ממנו תרומה גדולה ולא הורם ממנו מעשר ראשון מעשר ראשון ולא מעשר שני ואפילו מעשר עני מנין

### Part 15
תלמוד לומר לא תוכל לאכל בשעריך וגו׳ ולהלן הוא אומר ואכלו בשעריך ושבעו מה להלן מעשר עני אף כאן מעשר עני ואמר רחמנא לא תוכל

### Part 16
אמר רב יוסף כתנאי רבי אליעזר אומר אין צריך לקרות את השם על מעשר עני של דמאי וחכמים אומרים

>Credit : William Davidson Edition
>License : CC-BY-NC