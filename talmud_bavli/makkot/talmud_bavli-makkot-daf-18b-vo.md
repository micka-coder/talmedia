
### Part 1
כל שבקדש פסול בא הכתוב ליתן לא תעשה על אכילתו הני מילי היכא דקודם פסולו חזי הכא דקודם פסולו נמי לא חזי

### Part 2
ולילקי נמי כאידך דרבי אליעזר דתניא רבי אליעזר אומר כל שהוא בכליל תהיה ליתן לא תעשה על אכילתו אין הכי נמי ורבא מהאי קרא קאמר

### Part 3
אמר רב גידל אמר רב (סימן כוזא) כהן שאכל מחטאת ואשם לפני זריקה לוקה מאי טעמא דאמר קרא ואכלו אתם אשר כפר בהם לאחר כפרה אין לפני כפרה לא לאו הבא מכלל עשה לאו הוא

### Part 4
מתיב רבא וכל בהמה מפרסת פרסה ושסעת שסע שתי פרסות מעלת גרה בבהמה אתה תאכלו אתה תאכלו ואין בהמה אחרת תאכלו ואי כדקאמרת את זה לא תאכלו למה לי

### Part 5
אלא אי איתמר הכי איתמר אמר רב גידל אמר רב זר שאכל מחטאת ואשם לפני זריקה פטור מאי טעמא דאמר קרא ואכלו אתם אשר כפר בהם כל היכא דקרינן ביה ואכלו אותם אשר כפר בהם קרינן ביה וזר לא יאכל קדש וכל היכא דלא קרינן ביה ואכלו אתם אשר כפר בהם לא קרינן ביה וזר לא יאכל

### Part 6
אמר רבי אלעזר אמר רבי הושעיה בכורים הנחה מעכבת בהן קרייה אין מעכבת בהן

### Part 7
ומי אמר רבי אלעזר הכי והא אמר רבי אלעזר אמר רבי הושעיא הפריש בכורים קודם לחג ועבר עליהן החג ירקבו מאי לאו משום דלא מצי למיקרי עליהן ואי סלקא דעתך קרייה אין מעכבת בהן אמאי ירקבו

### Part 8
כדרבי זירא דאמר רבי זירא כל הראוי לבילה אין בילה מעכבת בו וכל שאינו ראוי לבילה בילה מעכבת בו

### Part 9
רבי אחא בר יעקב מתני לה כדרבי אסי אמר רבי יוחנן וקשיא ליה דרבי יוחנן אדרבי יוחנן ומי אמר רבי יוחנן בכורים הנחה מעכבת בהן קרייה אין מעכבת בהן והא בעא מיניה רבי אסי מרבי יוחנן בכורים מאימתי מותרין לכהנים ואמר ליה הראוין לקרייה משקרא עליהן ושאין ראוין לקרייה משראו פני הבית

### Part 10
קשיא קרייה אקרייה קשיא הנחה אהנחה

### Part 11
קרייה אקריה לא קשיא הא רבי שמעון הא רבנן הנחה אהנחה נמי לא קשיא הא רבי יהודה והא רבנן

### Part 12
מאי רבי יהודה דתניא רבי יהודה אומר והנחתו זו תנופה אתה אומר זו תנופה או אינו אלא הנחה ממש כשהוא אומר והניחו הרי הנחה אמור הא מה אני מקיים והנחתו זו תנופה

### Part 13
ומאן תנא דפליג עליה דרבי יהודה רבי אליעזר בן יעקב היא דתניא ולקח הכהן הטנא מידך לימד על הבכורים שטעונין תנופה דברי רבי אליעזר בן יעקב מאי טעמא דרבי אליעזר בן יעקב

### Part 14
אתיא יד יד משלמים כתיב הכא ולקח הכהן הטנא מידך וכתיב ידיו תביאינה את אשי ה׳ מה כאן כהן אף להלן כהן מה להלן בעלים אף כאן בעלים הא כיצד מניח כהן ידיו תחת ידי בעלים ומניף

### Part 15
אמר רבא בר אדא אמר רבי יצחק בכורים

>Credit : William Davidson Edition
>License : CC-BY-NC