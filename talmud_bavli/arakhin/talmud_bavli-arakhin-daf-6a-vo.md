
### Part 1
תנא חדא גוי שהתנדב נדבה לבדק הבית מקבלים הימנו ותניא אידך אין מקבלין

### Part 2
אמר רבי אילא אמר רבי יוחנן לא קשיא הא בתחילה הא בסוף

### Part 3
דאמר רבי אסי אמר רבי יוחנן בתחילה אפילו מים ומלח אין מקבלין מהם בסוף דבר המסויים אין מקבלין דבר שאינו מסויים מקבלין היכי דמי דבר המסויים אמר רב יוסף כגון אמה כליא עורב 

### Part 4
מתיב רב יוסף ואיגרת אל אסף שומר הפרדס אשר למלך וגו׳ אמר ליה אביי שאני מלכותא דלא הדרא ביה דאמר שמואל אי אמר מלכותא עקרנא טורי עקר טורי ולא הדר ביה

### Part 5
אמר רב יהודה אמר רב גוי שהפריש תרומה מכריו בודקין אותו אי בדעת ישראל הפרישה תינתן לכהן ואם לאו טעונה גניזה חיישינן שמא בלבו לשמים

### Part 6
מיתיבי גוי שהתנדב קורה ושם כתוב עליה בודקין אותו אם אמר בדעת ישראל הפרשתיה יגוד וישתמש במותר ואם לאו טעונה גניזה חיישינן שמא בלבו לשמים 

### Part 7
טעמא דשם כתוב עליה דבעיא גניזה הא אין שם כתוב עליה לא בעיא גניזה 

### Part 8
הוא הדין דאף על גב דאין שם כתוב עליה נמי בעיא גניזה והא קא משמע לן דאף על גב דשם כתוב עליה יגוד וישתמש במותר דשם שלא במקומו לאו קדוש

### Part 9
דתנן היה כתוב על ידות הכלים ועל כרעי המטה הרי זה יגוד ויגנוז

### Part 10
אמר רב נחמן אמר רבה בר אבהו האומר סלע זו לצדקה מותר לשנותה סבור מינה לעצמו אין לאחר לא איתמר אמר רב אמי אמר רבי יוחנן בין לעצמו בין לאחר

### Part 11
אמר רבי זעירא לא שנו אלא דאמר עלי אבל אמר הרי זו בעינא בעי למיתבה

### Part 12
מתקיף לה רבא אדרבה איפכא מיסתברא אמר זו משתמש בה כי היכי דליחייב באחריותה אבל אמר עלי לא אלא לא שנא 

### Part 13
תניא כוותיה דרבא נדר צדקה ואין הקדש צדקה מאי קאמר לא נדר ולא הקדש צדקה

### Part 14
אלא לאו הכי קאמר צדקה הרי היא בבל תאחר ואינה כהקדש דאילו הקדש אסור לאשתמושי ביה ואילו צדקה שרי לאשתמושי ביה

### Part 15
אמר רב כהנא אמריתא לשמעתא קמיה דרב זביד מנהרדעא אמר אתון הכי מתניתו לה אנן הכי מתנינן לה אמר רב נחמן אמר רבה בר אבוה אמר רב האומר סלע זו לצדקה מותר לשנותה בין לעצמו בין לאחר בין אמר עלי בין אמר הרי זו

### Part 16
תנו רבנן סלע זו לצדקה עד שלא באתה ליד גבאי מותר לשנותה משבאתה ליד גבאי אסור לשנותה

>Credit : William Davidson Edition
>License : CC-BY-NC