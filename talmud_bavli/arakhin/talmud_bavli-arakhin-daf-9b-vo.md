
### Part 1
במאי קמיפלגי בעיבור שנה דתניא כמה עיבור שנה שלשים רבן שמעון בן גמליאל אומר חודש 

### Part 2
מיתיבי אין עצרת חלה אלא ביום הנף ואין ראש השנה חלה אלא או ביום הנף או לאור עיבורו בשלמא לעולא דשמונה חסירין עבדינן מעוברין לא עבדינן משכחת לה

### Part 3
שניהן חסר ביום הנף

### Part 4
אחד מלא ואחד חסר לאור עיבורו

### Part 5
אלא לרב הונא דאמר עבדינן מעוברין הא זימנין דמשכחת לאור אור עיבורו

### Part 6
אמר לך רב הונא ולעולא מי ניחא שמונה הוא דלא עבדינן הא שבעה עבדינן שבעה זימנין דלא עבדינן בסיתוא ועבדינן בקייטא והא הוה לאור אור עיבורו

### Part 7
אלא הא מני אחרים היא דתניא אחרים אומרים אין בין עצרת לעצרת ואין בין ראש השנה לראש השנה אלא ארבעה ימים בלבד ואם היתה שנה מעוברת חמשה

### Part 8
סוף סוף לאחרים ביום הנף לא משכחת לה

### Part 9
אמר רב משרשיא כגון שהיתה שנה מעוברת ועיבור שנה שלשים יום דל ירחא לבהדי ירחא דמשכחת לה ביום הנף

### Part 10
אמר ליה רב אדא בר אהבה לרבא אחרים מנינא אתא לאשמועינן הא קא משמע לן דלא בעינן מצוה לקדש על פי הראיה

### Part 11
מתקיף לה רבינא והאיכא יומא דשעי ויומא דתלתין שני כיון דליתיה בכל שתא לא קא חשיב

### Part 12
ואף שמואל סבר לה כרב הונא דאמר שמואל אין שנת לבנה פחותה משלש מאות וחמשים ושתים יום ולא יתירה על שלש מאות וחמשים וששה יום

### Part 13
הא כיצד שניהם מלאין ששה שניהם חסירין שנים אחד מלא ואחד חסר ארבעה

### Part 14
מיתיבי הריני נזיר כימות החמה מונה נזירות שלש מאות וששים וחמשה ימים כמנין ימות החמה כימות הלבנה מונה נזירות שלש מאות וחמשים וארבעה ימים כמנין ימות הלבנה ואם איתא זימנין דמשכחת לה ששה

### Part 15
בנדרים הלך אחר לשון בני אדם ורוב שנים

### Part 16
ואף רבי סבר לה כרב הונא דתניא מעשה ועשה רבי (כרב הונא) תשעה חסירים ונראה חודש בזמנו והיה רבי תמיה ואומר עשינו תשעה חסירין ונראה חודש בזמנו אמר לפניו רבי שמעון בר רבי שמא שנה מעוברת היתה

>Credit : William Davidson Edition
>License : CC-BY-NC