
### Part 1
מכלל דתנא קמא סבר ניתן לחזרת עמידת בית דין

### Part 2
אמר רב יוסף במלוה על פה גובה מן היורשין קמיפלגי תנא קמא סבר מלוה על פה גובה מן היורשין ורבי שמעון בן אלעזר סבר אינו גובה מן היורשין

### Part 3
רבה אמר דכולי עלמא מלוה על פה אינו גובה מן היורשין והכא במלוה הכתובה בתורה ככתובה בשטר קמיפלגי תנא קמא סבר ככתובה בשטר דמיא ורבי שמעון בן אלעזר סבר לאו ככתובה בשטר דמיא

### Part 4
מיתיבי החופר בור ברשות הרבים ונפל עליו שור והרגו פטור ולא עוד אלא שאם מת השור יורשי בעל הבור חייבין לשלם דמי שור לבעליו

### Part 5
אמר רבי אילא אמר רב כשעמד בדין והא הרגו קתני אמר רב אדא בר אהבה כשעשאו טריפה

### Part 6
והאמר רב נחמן תני חגא מת וקברו והילכתא דייתבי דייני אפומא דבירא

### Part 7
תנו רבנן היוצא ליהרג מזין עליו מדם חטאתו ומדם אשמו חטא באותה שעה אין נזקקין לו מאי טעמא אמר רב יוסף מפני שאין מענין את דינו 

### Part 8
אמר ליה אביי אי הכי אפילו רישא נמי כגון שהיה זבחו זבוח באותה שעה

### Part 9
אבל אין זבחו זבוח מאי לא אדתני חטא באותה שעה אין נזקקין לו ליפלוג וליתני בדידה במה דברים אמורים שהיה זבח זבוח באותה שעה אבל אין זבח זבוח לא

### Part 10
הכי נמי קאמר במה דברים אמורים שהיה זבח זבוח באותה שעה אבל אין זבח זבוח נעשה כמי שחטא באותה שעה ואין נזקקין לו

### Part 11
מתני׳ האשה שיצאה ליהרג אין ממתינין לה עד שתלד האשה שישבה על המשבר ממתינין לה עד שתלד האשה שנהרגה נהנין בשערה בהמה שנהרגה אסורה בהנאה

### Part 12
גמ׳ פשיטא גופה היא איצטריך סלקא דעתך אמינא הואיל וכתיב כאשר ישית עליו בעל האשה ממונא דבעל הוא ולא ליפסדיה מיניה קא משמע לן 

### Part 13
ואימא הכי נמי אמר רבי אבהו אמר רבי יוחנן אמר קרא ומתו גם שניהם לרבות את הוולד 

### Part 14
והאי מיבעי ליה עד שיהו שניהן שוין דברי רבי יאשיה כי קאמרת מגם

### Part 15
ישבה על המשבר וכו׳ מאי טעמא כיון דעקר גופא אחרינא הוא 

### Part 16
אמר רב יהודה אמר שמואל האשה היוצאה ליהרג מכין אותה כנגד בית הריון כדי שימות הוולד תחילה כדי שלא תבא לידי ניוול למימרא דהיא קדמה ומתה ברישא והא קיימא לן דוולד מיית ברישא

### Part 17
דתנן תינוק בן יומו נוחל ומנחיל ואמר רב ששת נוחל בנכסי האם להנחיל לאחין מן האב

### Part 18
דווקא בן יום אחד אבל עובר לא דהוא מיית ברישא ואין הבן יורש את אמו בקבר להנחיל לאחין מן האב 

### Part 19
הני מילי לגבי מיתה איידי דוולד זוטרא חיותיה עיילא טיפה דמלאך המות ומחתך להו לסימנין אבל נהרגה היא מתה ברישא

### Part 20
והא הוה עובדא ופרכיס עד תלת פרכוסי מידי דהוי אזנב הלטאה דמפרכסת

### Part 21
אמר רב נחמן אמר שמואל האשה שישבה על המשבר ומתה בשבת מביאין סכין ומקרעים את כריסה ומוציאין את הוולד פשיטא מאי עביד 

>Credit : William Davidson Edition
>License : CC-BY-NC