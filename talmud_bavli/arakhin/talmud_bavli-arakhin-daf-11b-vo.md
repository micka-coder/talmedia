
### Part 1
על עסקי קול רב אשי אמר מהכא ויהי כאחד למחצצרים ולמשררים להשמיע קול אחד

### Part 2
רבי יונתן אמר מהכא ולא ימותו גם הם גם אתם מה אתם בעבודת מזבח אף הם בעבודת מזבח

### Part 3
תניא נמי הכי ולא ימותו גם הם גם אתם אתם בשלהם והם בשלכם במיתה הם בשלהם אינן במיתה אלא באזהרה

### Part 4
אמר אביי נקיטינן משורר ששיער בשל חבירו במיתה שנאמר והחנים לפני המשכן קדמה לפני אהל מועד וגו׳ והזר הקרב יומת מאי זר אילימא זר ממש הכתיב חדא זימנא אלא לאו זר דאותה עבודה

### Part 5
מיתיבי משורר ששיער ומשוער ששורר אינן במיתה אלא באזהרה

### Part 6
תנאי היא דתניא מעשה ברבי יהושע בר חנניה שהלך לסייע בהגפת דלתות אצל רבי יוחנן בן גודגדא אמר לו בני חזור לאחוריך שאתה מן המשוררים ולא מן המשוערים

### Part 7
מאי לאו בהא קמיפלגי דמר סבר מיתה היא וגזרו בה רבנן ומר סבר אזהרה היא ולא גזרו בה

### Part 8
דכולי עלמא אזהרה היא מר סבר מסייע גזרו ביה רבנן ומר סבר לא גזרו ביה רבנן

### Part 9
בעי רבי אבין עולת נדבת ציבור טעונה שירה או אינה טעונה שירה עלתיכם אמר רחמנא אחת עולת חובה ואחת עולת נדבה או דלמא עולותיכם דכולהו ישראל קאמר רחמנא

### Part 10
תא שמע ויאמר חזקיהו להעלות העולה על המזבח ובעת החל העולה החל שיר ה׳ והחצוצרות על ידי כלי שיר דוד מלך ישראל האי שירה מאי עבידתה אילימא דעולת חובה למה ליה אימלוכי אלא לאו דעולת נדבה

### Part 11
אמר רב יוסף לא עולת ראש חודש הוה וקא מיבעיא להו מי הוקבע ראש חדש בזמנו דליקרב או לא

### Part 12
אמר ליה אביי ומי מצית אמרת הכי והכתיב ביום ששה עשר לחדש הראשון וגו׳ ויאמר חזקיהו להעלות העולה על המזבח

### Part 13
אלא אמר רמי בריה דרב ייבא כבש הבא עם העומר קמיבעיא להו מי קבע ראש חדש בזמנו דליקריב או לא

### Part 14
מתקיף לה רב אויא וליחזי פסח היכי עביד מצה היכי אכיל

### Part 15
אלא אמר רב אשי מידי דהוה אשליחא דציבורא דממליך השתא דאתית להכי אפילו תימא עולת חובה מידי דהוה אשליחא דציבורא דממליך

### Part 16
תא שמע רבי יוסי אומר מגלגלין זכות ליום זכאי וחובה ליום חייב

### Part 17
אמרו כשחרב הבית בראשונה אותו היום תשעה באב היה ומוצאי שבת היה ומוצאי שביעית היתה ומשמרתו של יהויריב היתה והיו כהנים ולוים עומדים על דוכנן ואומרים שירה ומה שירה אמרו וישב עליהם את אונם וברעתם יצמיתם ולא הספיקו לומר יצמיתם ה׳ אלהינו עד שבאו גוים וכבשום וכן בשניה

### Part 18
האי שירה מאי עבידתיה אילימא דעולת חובה מי הואי בשבעה עשר בתמוז בטל התמיד אלא לאו דעולת נדבה

### Part 19
ותסברא מאי שנא דעולת חובה דלא הואי ומאי שנא דעולת נדבה דהואי הא לא קשיא בן בקר אקראי בעלמא הוא דאיתרמיא להו

### Part 20
אמר רבא ואיתימא רב אשי ותסברא שירה דיומיה לה׳ הארץ ומלואה וישב עליהם את אונם בשיר דארבעה בשבת הוא אלא אילייא בעלמא הוא דנפל להו בפומייהו

### Part 21
והא עומדין על דוכנן קתני כדריש לקיש דאמר אומר שלא על הקרבן אי הכי בעולת נדבה נמי לימא נפיק מינה חורבא

### Part 22
מאי הוה עלה תא שמע דתני רב מרי בריה דרב כהנא על עלתיכם ועל זבחי שלמיכם

### Part 23
מה עולה קודש קדשים אף שלמים קודש קדשים ומה שלמים קבוע להם זמן אף עולה קבוע לה זמן

>Credit : William Davidson Edition
>License : CC-BY-NC