
### Part 1
אף הוא נמי דלא קבעי ליה וקתני פטור מפני שהוא נדון בנפשו

### Part 2
לא שורו דומיא דידיה מה הוא דקבעי ליה אף שורו דקבעי ליה

### Part 3
שורו היכי משכחת לה אמר ליה רב אויא הכא במאי עסקינן בשור פקח שעלתה לו נשיכה בגבו וקא בעי למקלייה ואיגנדר בקוטמא

### Part 4
ומנא ידעינן דלבתר דקלייה קמגנדר בקוטמא

### Part 5
ומי איכא כי האי גוונא אין דההוא תורא דהוה בי רב פפא דהוה כיבין ליה חינכיה עייל ופתקיה לנזייתא ושתי שיכרא ואיתסי

### Part 6
אמרו רבנן קמיה דרב פפא מי מצית אמרת שורו דומיא דידיה והא קתני שורו שבייש פטור והוא שבייש חייב שורו דומיא דידיה נתכוון לבייש היכי משכחת לה

### Part 7
כגון שנתכוון להזיק דאמר מר נתכוון להזיק אף על פי שלא נתכוון לבייש

### Part 8
רבא אמר מתניתין בשוגג

### Part 9
וכדתנא דבי חזקיה דתנא דבי חזקיה מכה אדם ומכה בהמה

### Part 10
מה מכה בהמה לא חלקת בה בין שוגג בין מזיד בין מתכוון לשאין מתכוון בין דרך ירידה לדרך עלייה לפוטרו ממון אלא לחייבו ממון אף מכה אדם לא תחלוק בו בין שוגג למזיד בין מתכוון לשאין מתכוון בין דרך ירידה לדרך עלייה לחייבו ממון אלא לפוטרו ממון

### Part 11
אמרו ליה רבנן לרבא מי מצית מוקמת לה בשוגג והא מפני שנדון בנפשו קתני

### Part 12
הכי קאמר כיון דבמזיד נדון בנפשו והיכי דמי דקא בעי לאפרו השתא בשוגג פטור

### Part 13
מתני׳ שור שהיה רודף אחר שור אחר והוזק זה אומר שורך הזיק וזה אומר לא כי אלא בסלע לקה המוציא מחבירו עליו הראיה

### Part 14
היו שנים רודפים אחר אחד זה אומר שורך הזיק וזה אומר שורך הזיק

>Credit : William Davidson Edition
>License : CC-BY-NC