
### Part 1
שלא בבית דין הוה קאי

### Part 2
והתניא אמר לו אין בדבריך כלום שכבר הודית 

### Part 3
מאי לאו תנאי היא האי תנא דאמר שכבר אין לך עדים סבר מודה בקנס ואחר כך באו עדים חייב והאי תנא דאמר שכבר הודית סבר מודה בקנס ואחר כך באו עדים פטור

### Part 4
לא דכולי עלמא מודה בקנס ואחר כך באו עדים פטור ובהא קמיפלגי האי תנא דאמר שכבר אין לך עדים סבר חוץ לבית דין הוה והך תנא דאמר שכבר הודית סבר בבית דין הוה

### Part 5
איתמר מודה בקנס ואחר כך באו עדים רב אמר פטור ושמואל אמר חייב

### Part 6
אמר רבא בר אהילאי מאי טעמא דרב אם המצא בעדים תמצא בדיינין פרט למרשיע את עצמו

### Part 7
למה לי מאשר ירשיען נפקא אלא שמע מינה מודה בקנס ואחר כך באו עדים פטור

### Part 8
ושמואל אמר לך ההוא מבעי ליה לגנב עצמו כדתנא דבי חזקיה

### Part 9
איתיביה רב לשמואל ראה עדים שממשמשים ובאים ואמר גנבתי אבל לא טבחתי ולא מכרתי אינו משלם אלא קרן אמר ליה הכא במאי עסקינן כגון שחזרו עדים לאחוריהם

### Part 10
והא מדתני סיפא רבי אלעזר ברבי שמעון אומר יבואו עדים ויעידו מכלל דתנא קמא סבר לא

### Part 11
אמר ליה שמואל לאו איכא רבי אלעזר ברבי שמעון דקאי כוותי אנא דאמרי כרבי אלעזר ברבי שמעון

### Part 12
לשמואל ודאי תנאי היא לרב מי לימא תנאי היא

### Part 13
אמר לך רב אנא דאמרי אפילו לרבי אלעזר ברבי שמעון עד כאן לא קאמר רבי אלעזר ברבי שמעון התם אלא משום דקא מודי מחמת ביעתותא דעדים אבל הכא דמודה מעצמו אפילו רבי אלעזר ברבי שמעון מודה

### Part 14
אמר רב המנונא מסתברא מילתיה דרב באומר גנבתי ובאו עדים שגנב פטור שהרי חייב עצמו בקרן

### Part 15
אבל אמר לא גנבתי ובאו עדים שגנב וחזר ואמר טבחתי ומכרתי ובאו עדים שטבח ומכר חייב שהרי פטר עצמו מכלום

### Part 16
אמר רבא [קפחתי] לסבי דבי רב דהא רבן גמליאל פוטר עצמו מכלום הוה וקאמר ליה רב חסדא לרב הונא ולא קא משני ליה

### Part 17
איתמר נמי אמר רבי חייא בר אבא אמר רבי יוחנן גנבתי ובאו עדים שגנב פטור שהרי חייב עצמו בקרן אבל אמר לא גנב ובאו עדים שגנב וחזר ואמר טבחתי ומכרתי ובאו עדים שטבח ומכר חייב שהרי פטר עצמו מכלום

### Part 18
אמר רב אשי מתניתין וברייתא נמי דיקא מתניתין דתנן גנב על פי שנים וטבח ומכר על פי עד אחד או על פי עצמו משלם תשלומי כפל ואינו משלם תשלומי ארבעה וחמשה

### Part 19
למה לי דתני גנב על פי שנים ליתני גנב וטבח [ומכר] על פי עד אחד או על פי עצמו אינו משלם אלא הקרן

>Credit : William Davidson Edition
>License : CC-BY-NC