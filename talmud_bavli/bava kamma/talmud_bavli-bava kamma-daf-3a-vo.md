
### Part 1
הגלל עד תמו

### Part 2
אמר מר ושלח זו הרגל וכן הוא אומר משלחי רגל השור והחמור טעמא דכתב רחמנא משלחי רגל השור והחמור הא לאו הכי במאי מוקמת לה

### Part 3
אי קרן כתיב אי שן כתיב

### Part 4
אצטריך סלקא דעתך אמינא אידי ואידי אשן והא דמכליא קרנא הא דלא מכליא קרנא קא משמע לן

### Part 5
והשתא דאוקימנא ארגל שן דלא מכליא קרנא מנלן

### Part 6
דומיא דרגל מה רגל לא שנא מכליא קרנא ולא שנא לא מכליא קרנא אף שן לא שנא מכליא קרנא ולא שנא לא מכליא קרנא

### Part 7
אמר מר ובער זו השן וכן הוא אומר כאשר יבער הגלל עד תמו טעמא דכתב רחמנא כאשר יבער הגלל עד תמו הא לאו הכי במאי אוקימנא לה

### Part 8
אי קרן כתיב אי רגל כתיב איצטריך סלקא דעתך אמינא אידי ואידי ארגל הא דאזיל ממילא הא דשלח שלוחי קא משמע לן

### Part 9
והשתא דאוקי אשן רגל דאזלה ממילא מנלן

### Part 10
דומיא דשן מה שן לא שנא שלחה שלוחי לא שנא דאזל ממילא אף רגל לא שנא שלחה שלוחי לא שנא אזלה ממילא

### Part 11
ולכתוב רחמנא ושלח ולא בעי ובער דמשמע רגל ומשמע שן משמע רגל דכתיב משלחי רגל השור והחמור ומשמע שן דכתיב ושן בהמת אשלח בם

### Part 12
אי לאו קרא יתירה הוה אמינא או הא או הא או רגל דהזיקו מצוי או שן דיש הנאה להזיקו

### Part 13
מכדי שקולין הן ויבאו שניהם דהי מנייהו מפקת איצטריך סלקא דעתך אמינא הני מילי היכי דשלח שלוחי אבל אזלא ממילא לא קא משמע לן

### Part 14
תולדה דשן מאי היא נתחככה בכותל להנאתה וטינפה פירות להנאתה

### Part 15
מאי שנא שן דיש הנאה להזיקו וממונך ושמירתו עליך הני נמי יש הנאה להזיקן וממונך ושמירתן עליך אלא תולדה דשן כשן וכי קאמר רב פפא אתולדה דרגל

### Part 16
תולדה דרגל מאי היא הזיקה בגופה דרך הילוכה בשערה דרך הילוכה בשליף שעליה בפרומביא שבפיה בזוג שבצוארה

### Part 17
מאי שנא רגל דהזיקו מצוי וממונך ושמירתו עליך הני נמי הזיקן מצוי וממונך ושמירתן עליך אלא תולדה דרגל כרגל וכי קאמר רב פפא אתולדה דבור

### Part 18
תולדה דבור מאי ניהו אילימא אב עשרה ותולדה תשעה לא תשעה כתיבי ולא עשרה כתיבי

### Part 19
הא לא קשיא והמת יהיה לו אמר רחמנא וקים להו לרבנן עשרה עבדן מיתה תשעה נזיקין עבדי מיתה לא עבדי

### Part 20
סוף סוף זה אב למיתה וזה אב לנזקין

### Part 21
אלא אאבנו סכינו ומשאו שהניחן ברשות הרבים והזיקו

### Part 22
היכי דמי אי דאפקרינהו בין לרב ובין לשמואל היינו בור

>Credit : William Davidson Edition
>License : CC-BY-NC