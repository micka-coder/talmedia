
### Part 1
בהתיז צרורות ובפלוגתא דסומכוס ורבנן קמיפלגי

### Part 2
תא שמע תרנגולין שהיו מחטטין בחבל דלי ונפסק החבל ונשבר הדלי משלמין נזק שלם שמע מינה בתר מעיקרא אזלינן תרגמא אחבל

### Part 3
והא חבל משונה הוא דמאוס בלישה והא נשבר דלי קתני אלא סומכוס היא דאמר צרורות נזק שלם משלם

### Part 4
אי סומכוס אימא סיפא ניתז ממנו שבר ונפל על כלי אחר ושברה על הראשון משלם נזק שלם ועל האחרון משלם חצי נזק ואי סומכוס מי אית ליה חצי נזק

### Part 5
וכי תימא שאני ליה לסומכוס בין נזק כחו לכח כחו ואלא הא דבעי רב אשי כח כחו לסומכוס ככחו דמי או לאו ככחו דמי

### Part 6
תפשוט ליה דלאו ככחו דמי

### Part 7
אלא לאו רבנן היא שמע מינה בתר מעיקרא אזלינן

### Part 8
אמר רב ביבי בר אביי דקאזיל מיניה מיניה

### Part 9
בעי רבא חצי נזק צרורות מגופו משלם או מעלייה משלם מגופו משלם דלא אשכחן חצי נזק דמשלם מעלייה או דלמא מעלייה משלם דלא אשכחן כאורחיה דמשלם מגופיה

### Part 10
תא שמע הידוס אינו מועד ויש אומרים הרי זה מועד הידוס סלקא דעתך אלא לאו הידוס והתיז

### Part 11
ובהא קמיפלגי מאן דאמר אינו מועד קסבר מגופו משלם ומאן דאמר מועד קסבר מעלייה משלם

### Part 12
לא בפלוגתא דסומכוס ורבנן קמיפלגי

### Part 13
תא שמע הכלב שנטל חררה והלך לגדיש ואכל החררה והדליק את הגדיש על החררה משלם נזק שלם ועל הגדיש משלם חצי נזק

### Part 14
מאי טעמא לאו משום דהויא להו צרורות ותני עלה משלם חצי נזק מגופו

### Part 15
ותסברא לרבי אלעזר נזק שלם מגופיה מי אשכחן

### Part 16
אלא כגון דשני בהא בגחלת ורבי אלעזר סבר לה כרבי טרפון דאמר משונה קרן בחצר הניזק נזק שלם משלם

### Part 17
ולא היא מאי טעמא מוקמת לה כרבי טרפון משום נזק שלם

### Part 18
רבי אלעזר סבר כסומכוס דאמר צרורות נזק שלם משלם וסבר לה כרבי יהודה דאמר צד תמות במקומה עומדת וכי קתני מגופו אצד תמות

### Part 19
אמר ליה רב סמא בריה דרב אשי לרבינא אימור דשמעת ליה לרבי יהודה בתם ונעשה מועד במועד מתחילתו

>Credit : William Davidson Edition
>License : CC-BY-NC