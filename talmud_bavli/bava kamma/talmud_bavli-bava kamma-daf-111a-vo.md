
### Part 1
דמינח ניחא לה בכל דהו כריש לקיש דאמר ריש לקיש טב למיתב טן דו מלמיתב ארמלו

### Part 2
נתן את הכסף ליהויריב וכו׳ תנו רבנן נתן אשם ליהויריב וכסף לידעיה יחזיר כסף אצל אשם דברי רבי יהודה וחכמים אומרים יחזיר אשם אצל כסף

### Part 3
היכי דמי אילימא דיהיב ליה אשם ליהויריב במשמרתו דיהויריב וכסף לידעיה במשמרתו דידעיה זה זכה בשלו וזה זכה בשלו

### Part 4
אמר רבא הכא במאי עסקינן דיהיב אשם ליהויריב במשמרתו דיהויריב וכסף לידעיה במשמרתו דיהויריב רבי יהודה סבר כיון דלאו משמרת דידעיה היא לידעיה קנסינן ליה הלכך יחזיר כסף אצל אשם ורבנן סברי שלא כדין הוא עבוד בני יהויריב דקיבלו אשם מקמי כסף הלכך לדידהו קנסינן להו ויחזור אשם אצל כסף

### Part 5
תניא אמר רבי לדברי רבי יהודה אם קדמו בני יהויריב והקריבו את האשם יחזור ויביא אשם אחר ויקריבוהו בני ידעיה וזכו הללו במה שבידן

### Part 6
אמרי למאי חזי אשם פסול הוא אמר רבא לעורו

### Part 7
תניא אמר רבי לדברי רבי יהודה אם קיים אשם יחזיר אשם אצל כסף

### Part 8
והא רבי יהודה יחזיר כסף אצל אשם אית ליה הכא במאי עסקינן כגון דנפק משמרתו דיהויריב ולא תבעו והא קא משמע לן דאחולי אחילו גבייהו

### Part 9
תניא אידך אמר רבי לדברי רבי יהודה אם קיים אשם יחזור כסף אצל אשם פשיטא הכי אית ליה

### Part 10
הכא במאי עסקינן כגון דנפיק משמרתם דהני ודהני ולא תבעו מהו דתימא אחולי גבי הדדי קא משמע לן דאמרינן כיון דלא תבעי להדרו ברישא

### Part 11
שהמביא גזילו עד שלא הביא אשמו [וכו׳] מנהני מילי אמר רבא דאמר קרא האשם המושב לה׳ לכהן מלבד איל הכפרים אשר יכפר בו מכלל דכסף ברישא

### Part 12
אמר ההוא מרבנן לרבא אלא מעתה מלבד עלת הבקר הכי נמי מכלל דמוספין ברישא

### Part 13
והתניא מנין שלא יהא דבר קודם לתמיד של שחר תלמוד לומר וערך עליה העלה ואמר רבא העולה עולה ראשונה

### Part 14
אמר ליה אנא מאשר יכפר בו נפקא ליה ועדיין לא כיפר

### Part 15
נתן לו את הקרן וכו׳ תנו רבנן מנין שאם הביא מעילתו ולא הביא אשמו אשמו ולא הביא מעילתו שלא יצא

### Part 16
תלמוד לומר באיל האשם ונסלח לו

### Part 17
ומנין שאם הביא אשמו עד שלא הביא מעילתו שלא יצא תלמוד לומר באיל האשם האשם בכבר

### Part 18
יכול כשם שאיל ואשם מעכבים כך חומש מעכב תלמוד לומר באיל האשם ונסלח לו איל ואשם מעכבים בהקדש ואין חומש מעכב

### Part 19
וילמד הקדש מהדיוט והדיוט מהקדש

### Part 20
הקדש מהדיוט מה אשם דהתם קרן אף אשם דהכא קרן והדיוט מהקדש מה הקדש אין חומש מעכב אף הדיוט נמי אין חומש מעכב

### Part 21
הדרן עלך הגוזל עצים

>Credit : William Davidson Edition
>License : CC-BY-NC