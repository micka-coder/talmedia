
### Part 1
לא משום דלית ביה הבלא אי הכי הוזק בו חייב הא לית ביה הבלא אמר ליה אין הבל למיתה ויש הבל לנזקין

### Part 2
איתיביה בית הסקילה היה גבוה שתי קומות ותני עלה וקומה שלו הרי כאן שלש ואי סלקא דעתך יש חבטה בפחות מעשרה למה לי כולי האי

### Part 3
ולטעמיך נעביד עשרה אלא כרב נחמן דאמר רב נחמן אמר רבה בר אבוה אמר קרא ואהבת לרעך כמוך ברור לו מיתה יפה

### Part 4
אי הכי נגבה טפי משום דמינוול

### Part 5
איתיביה כי יפל הנפל ממנו ממנו ולא בתוכו

### Part 6
כיצד היתה רשות הרבים גבוה ממנו עשרה טפחים ונפל מתוכה לתוכו פטור עמוקה ממנו עשרה טפחים ונפל מתוכו לתוכה חייב

### Part 7
ואי סלקא דעתך יש חבטה בפחות מעשרה למה לי עשרה אמר ליה שאני בית דכל פחות מעשרה לאו בית הוא

### Part 8
אי הכי השתא נמי דהוי מאבראי עשרה דל מיניה תקרה ומעזיבה מגואי לא הוי עשרה אמר ליה כגון דחק מגואי

### Part 9
אי הכי כי לא הוי נמי מאבראי עשרה משכחת לה דהוי מגואי עשרה כגון דחק בה טפי

### Part 10
אלא היינו טעמא דרב נחמן סבר מכריסא דתורא לארעא כמה הוי ארבעה אריתא דדלאי כמה הוי שיתא הא עשרה אישתכח דכי קא מחבט מעשרה הוא דקא מחבט

### Part 11
אלא מתניתין דקתני מה בור שהוא כדי להמית עשרה טפחים אף כל שיש בו כדי להמית עשרה טפחים בשיתא נמי סגיא

### Part 12
אמרי מתניתין דאיגנדר לבור

### Part 13
מתני׳ בור של שני שותפין עבר עליו הראשון ולא כסהו והשני ולא כסהו השני חייב

### Part 14
גמ׳ אמרי בור של שני שותפין היכי משכחת לה הניחא אי סבירא לן כרבי עקיבא דאמר בור ברשותו חייב משכחת לה בחצר של שניהם ובור של שניהם והפקירו רשותן ולא הפקירו בורן

### Part 15
אלא אי סבירא לן בור ברשותו פטור היכי משכחת לה דחייב עליה ברשות הרבים וברשות הרבים בור של שני שותפין היכי משכחת לה

### Part 16
אי דשוו שליח תרוייהו ואמרי ליה זיל כרי לן ואזל כרה להו אין שליח לדבר עבירה ואי דכרה האי חמשה והאי חמשה נסתלקו להו מעשה ראשון

### Part 17
הניחא לרבי ולנזקין משכחת לה אלא לרבי ולמיתה ולרבנן בין למיתה בין לנזקין היכי משכחת לה

### Part 18
אמר רבי יוחנן כגון שעקרו שניהן חוליא בבת אחת והשלימו לעשרה

### Part 19
מאי רבי ומאי רבנן דתניא אחד החופר בור תשעה ובא אחר והשלימה לעשרה האחרון חייב רבי אומר אחר אחרון למיתה ואחר שניהם לנזקין

### Part 20
מאי טעמא דרבנן דאמר קרא כי יפתח וכי יכרה אם על פתיחה חייב על כרייה לא כל שכן אלא להביא כורה אחר כורה שסילק מעשה ראשון

### Part 21
ורבי אמר לך הנהו מיצרך צריכי כדאמרינן ורבנן נמי מיצרך צריכי

### Part 22
אלא היינו טעמא דרבנן אמר קרא כי יכרה איש בור אחד ולא שנים

### Part 23
ורבי ההוא מיבעי ליה כי יכרה איש בור ולא שור בור

### Part 24
ורבנן תרי איש בור כתיבי

### Part 25
ורבי איידי דכתב האי כתב האי

### Part 26
וממאי דלחיובי בתרא דלמא לחיובי קמא

### Part 27
לא סלקא דעתך דאמר קרא והמת יהיה לו ההוא דקא עביד מיתה

### Part 28
והאי והמת יהיה לו מבעי ליה לכדרבא דאמר רבא שור פסולי המוקדשין שנפל לבור פטור שנאמר והמת יהיה לו במי שהמת שלו

### Part 29
אמרי ולאו ממילא שמעת מינה דבההוא דעבד מיתה עסקינן

### Part 30
תנו רבנן אחד החופר בור עשרה ובא אחר והשלימה לעשרים ובא אחר והשלימה לשלשים כולן חייבין ורמינהו אחד החופר בור עשרה ובא אחר וסייד וכייד האחרון חייב

>Credit : William Davidson Edition
>License : CC-BY-NC