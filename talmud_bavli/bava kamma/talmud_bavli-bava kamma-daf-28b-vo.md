
### Part 1
אבל הוא עצמו פטור קרקע עולם הזיקתו

### Part 2
כי אמריתה קמיה דשמואל אמר לי מכדי אבנו וסכינו ומשאו מבורו למדנו וכולן אני קורא בהן שור ולא אדם חמור ולא כלים

### Part 3
והני מילי לענין קטלא אבל לענין נזקין אדם חייב וכלים פטורין

### Part 4
ורב הני מילי היכא דאפקרינהו אבל היכא דלא אפקרינהו ממונו הוא

### Part 5
מתיב רב אושעיא ונפל שמה שור או חמור שור ולא אדם חמור ולא כלים מכאן אמרו נפל לתוכו שור וכליו ונשתברו חמור וכליו ונתקרעו חייב על הבהמה ופטור על הכלים הא למה זה דומה לאבנו וסכינו ומשאו שהניחן ברשות הרבים והזיקו

### Part 6
אדרבה מה דומה לזה מבעי ליה אלא מאי דומה לזה אבנו וסכינו ומשאו שהניחן ברשות הרבים והזיקו

### Part 7
לפיכך אם הטיח צלוחיתו באבן חייב

### Part 8
רישא קשיא לרב וסיפא קשיא לשמואל

### Part 9
ולטעמיך תיקשי לך היא גופא (קשיא) רישא פטור וסיפא חייב

### Part 10
אלא רב מתרץ לטעמיה ושמואל מתרץ לטעמיה

### Part 11
רב מתרץ לטעמיה במה דברים אמורים כשהפקירן אבל לא הפקירן חייב לפיכך הטיח צלוחיתו באבן חייב

### Part 12
ושמואל מתרץ לטעמיה השתא דאמרת אבנו סכינו ומשאו כבורו דמי לרבי יהודה דמחייב על נזקי כלים בבור לפיכך הטיח צלוחיתו באבן חייב

### Part 13
אמר רבי אלעזר לא שנו אלא שנתקל באבן ונשוף באבן אבל נתקל בקרקע ונשוף באבן פטור

### Part 14
כמאן דלא כרבי נתן

### Part 15
איכא דאמרי אמר רבי אלעזר לא תימא בנתקל באבן ונשוף באבן הוא דמחייב אבל נתקל בקרקע ונשוף באבן פטור אלא אפילו נתקל בקרקע ונשוף באבן חייב כמאן כרבי נתן

### Part 16
רבי יהודה אומר במתכוין חייב וכו׳ היכי דמי מתכוין

### Part 17
אמר רבה במתכוין להורידה למטה מכתיפו אמר ליה אביי מכלל דמחייב רבי מאיר אפילו נפשרה אמר ליה אין מחייב היה רבי מאיר אפילו אזנה בידו

### Part 18
אמאי אנוס הוא ואונס רחמנא פטריה דכתיב ולנער לא תעשה דבר

### Part 19
וכי תימא הני מילי לענין קטלא אבל לענין נזקין חייב והתניא נשברה כדו ולא סלקו נפל גמלו ולא העמידו רבי מאיר מחייב בהזיקן וחכמים אומרים

>Credit : William Davidson Edition
>License : CC-BY-NC