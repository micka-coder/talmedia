
### Part 1
כהדיוט מדעת דמי

### Part 2
שלח ליה רבי אבא בר זבדא למרי בר מר בעי מיניה מרב הונא הדר בחצר חבירו שלא מדעתו צריך להעלות לו שכר או לא אדהכי נח נפשיה דרב הונא

### Part 3
אמר ליה רבה בר רב הונא הכי אמר אבא מרי משמיה דרב אינו צריך להעלות לו שכר והשוכר בית מראובן מעלה שכר לשמעון שמעון מאי עבידתיה הכי קאמר נמצא הבית של שמעון מעלה לו שכר

### Part 4
תרתי הא דקיימא לאגרא הא דלא קיימא לאגרא

### Part 5
אתמר נמי אמר רבי חייא בר אבין אמר רב ואמרי לה אמר רבי חייא בר אבין אמר רב הונא הדר בחצר חבירו שלא מדעתו אינו צריך להעלות לו שכר והשוכר בית מבני העיר מעלה שכר לבעלים בעלים מאי עבידתייהו הכי קאמר נמצאו לו בעלים מעלין להן שכר

### Part 6
תרתי הא דקיימא לאגרא הא דלא קיימא לאגרא

### Part 7
אמר רב סחורה אמר רב הונא אמר רב הדר בחצר חבירו שלא מדעתו אין צריך להעלות לו שכר משום שנאמר ושאיה יוכת שער אמר מר בר רב אשי לדידי חזי ליה ומנגח כי תורא רב יוסף אמר ביתא מיתבא יתיב

### Part 8
מאי בינייהו איכא בינייהו דקא משתמש ביה בציבי ותיבנא

### Part 9
ההוא גברא דבנה אפדנא אקילקלתא דיתמי אגביה רב נחמן לאפדניה מיניה לימא קסבר רב נחמן הדר בחצר חבירו שלא מדעתו צריך להעלות לו שכר ההוא מעיקרא קרמנאי הוו דיירי ביה ויהבי להו ליתמי דבר מועט אמר ליה זיל פייסינהו ליתמי ולא אשגח אגביה רב נחמן לאפדניה מיניה

### Part 10
כיצד משלמת מה שנהנית וכו׳ אמר רב ובמחזרת ושמואל אמר אפילו מחזרת נמי פטור

### Part 11
ולשמואל היכי משכחת לה דמחייב כגון דשבקתה לרחבה ואזלה וקמה בצידי רחבה

### Part 12
ואיכא דמתני להא שמעתא באפי נפשה מחזרת רב אמר חייבת ושמואל אמר פטורה ולשמואל משלמת מה שהזיקה היכי משכחת לה דמחייבא כגון דשבקה לרחבה ואזלה וקמה בצידי רחבה

### Part 13
מתיב רב נחמן בר יצחק מפתח החנות משלמת מה שנהנית היכי משכחת לה פשיטא במחזרת וקאמר (מר) מה שנהנית מה שנהנית אין מה שהזיקה לא

### Part 14
הוא מותיב לה והוא מפרק לה דקיימא בקרן זוית

### Part 15
איכא דאמרי מחזרת כולי עלמא לא פליגי דחייבת כי פליגי במקצה מקום מרשותו לרשות הרבים

### Part 16
והכי אתמר אמר רב לא שנו אלא מחזרת אבל מקצה מקום מרשותו לרשות הרבים פטורה ושמואל אמר אפילו מקצה מקום מרשותו לרשות הרבים חייבת

### Part 17
לימא בבור ברשותו קמפלגי רב דאמר פטור קסבר בור ברשותו חייב

### Part 18
ושמואל דאמר חייב קסבר בור ברשותו פטור

### Part 19
אמר לך רב לעולם אימא לך

>Credit : William Davidson Edition
>License : CC-BY-NC