
### Part 1
הדרא ליה עכנא אמר ליה עכנא עכנא פתח פומיך ויכנס הרב אצל תלמיד ולא פתח יכנס חבר אצל חבר ולא פתח יכנס תלמיד אצל הרב פתח ליה בעא רחמי ואוקמיה

### Part 2
אמר ליה אי הוה ידענא דדרכיה דמר הכי לא חלשא דעתי השתא ליתי מר בהדן אמר ליה אי מצית למיבעי רחמי דתו לא שכיבנא אזילנא ואי לא לא אזילנא הואיל וחליף שעתא חליף

### Part 3
תייריה אוקמיה שייליה כל ספיקא דהוה ליה ופשטינהו ניהליה היינו דאמר רבי יוחנן דילכון אמרי דילהון היא

### Part 4
ההוא דאחוי אמטכסא דרבי אבא יתיב רבי אבהו ורבי חנינא בר פפי ורבי יצחק נפחא ויתיב רבי אילעא גבייהו

### Part 5
סבור לחיוביה מהא דתנן דן את הדין זיכה את החייב וחייב את הזכאי טימא את הטהור וטיהר את הטמא מה שעשה עשוי וישלם מביתו

### Part 6
אמר להו רבי אילעא הכי אמר רב והוא שנשא ונתן ביד אמרי ליה זיל לגבי דרבי שמעון בן אליקים ורבי אלעזר בן פדת דדייני דינא דגרמי

### Part 7
אזל לגבייהו חייביה ממתניתין אם מחמת הגזלן חייב להעמיד לו שדה אחר ואוקימנא דאחוי אחוויי

### Part 8
ההוא גברא דהוה מפקיד ליה כסא דכספא סליקו גנבי עילויה שקלה יהבה להו אתא לקמיה דרבה פטריה אמר ליה אביי האי מציל עצמו בממון חבירו הוא אלא אמר רב אשי חזינן אי איניש אמיד הוא אדעתא דידיה אתו ואי לא אדעתא דכספא אתו

### Part 9
ההוא גברא דהוה מפקיד גביה ארנקא דפדיון שבויים סליקו גנבי עילויה שקלה יהבה ניהלייהו אתא לקמיה דרבא פטריה אמר ליה אביי והא מציל עצמו בממון חבירו הוא אמר ליה אין לך פדיון שבויים גדול מזה

### Part 10
ההוא גברא דאקדים ואסיק חמרא למברא קמי דסליקו אינשי במברא בעי לאטבועי אתא ההוא גברא מלח ליה לחמרא דההוא גברא ושדייה לנהרא וטבע אתא לקמיה דרבה פטריה אמר ליה אביי והא מציל עצמו בממון חבירו הוא אמר ליה האי מעיקרא רודף הוה

### Part 11
רבה לטעמיה דאמר רבה רודף שהיה רודף אחר חבירו להורגו ושיבר את הכלים בין של נרדף בין של כל אדם פטור שהרי מתחייב בנפשו

### Part 12
ונרדף ששיבר את הכלים של רודף פטור שלא יהא ממונו חביב עליו מגופו אבל של כל אדם חייב דאסור להציל עצמו בממון חבירו

### Part 13
ורודף שהיה רודף אחר רודף להציל ושבר כלים בין של נרדף בין של כל אדם פטור ולא מן הדין אלא שאם אי אתה אומר כן אין לך אדם שמציל את חבירו מן הרודף

### Part 14
מתני׳ שטפה נהר אומר לו הרי שלך לפניך

### Part 15
גמ׳ תנו רבנן הגוזל שדה מחבירו ושטפה נהר חייב להעמיד לו שדה אחר דברי רבי אלעזר וחכמים אומרים אומר לו הרי שלך לפניך

### Part 16
במאי קא מיפלגי רבי אלעזר דרש ריבויי ומיעוטי וכחש בעמיתו ריבוי בפקדון מיעט כל אשר ישבע עליו לשקר חזר וריבה

### Part 17
ריבה ומיעט וריבה ריבה הכל ומאי רבי רבי כל מילי

### Part 18
ומאי מיעט מיעט שטרות

### Part 19
ורבנן דרשי כללי ופרטי וכחש כלל בפקדון פרט או מכל חזר וכלל כלל ופרט וכלל אי אתה דן אלא כעין הפרט

### Part 20
מה הפרט דבר המיטלטל וגופו ממון אף כל דבר המיטלטל וגופו ממון יצאו קרקעות שאין מטלטלין יצאו עבדים שהוקשו לקרקעות יצאו שטרות שאף על פי שמטלטלין אין גופן ממון

### Part 21
והדתניא הגוזל את הפרה ושטפה נהר חייב להעמיד לו פרה דברי רבי אלעזר וחכמים אומרים אומר לו הרי שלך לפניך התם במאי קמיפלגי

### Part 22
אמר רב פפא התם במאי עסקינן כגון שגזל שדה מחבירו והיתה

>Credit : William Davidson Edition
>License : CC-BY-NC