
### Part 1
יביא עדים שנטרפה באונס ופטור אבא שאול אומר יביא עדודה לבית דין

### Part 2
מאי לאו בהא קמיפלגי דמר סבר פחת נבילה דניזק הוי ומר סבר דמזיק הוי

### Part 3
לא דכולי עלמא דניזק והכא בטורח נבילה קמיפלגי

### Part 4
והתניא אחרים אומרים מניין שעל בעל הבור להעלות שור מבורו תלמוד לומר כסף ישיב לבעליו והמת

### Part 5
אמר ליה אביי לרבא האי טורח נבילה היכי דמי

### Part 6
אילימא דבבירא שויא זוזא ואגודא שויא ארבע כי טרח בדנפשיה טרח

### Part 7
אמר ליה לא צריכא דבבירא שויא זוזא ואגודא נמי שויא זוזא

### Part 8
ומי איכא כהאי גוונא אין דהא אמרי אינשי כשורא במתא בזוזא כשורא בדברא בזוזא

### Part 9
אמר שמואל אין שמין לא לגנב ולא לגזלן אלא לנזקין ואני אומר אף לשואל ואבא מודה לי

### Part 10
איבעיא להו הכי קאמר אף לשואל שמין ואבא מודה לי או דלמא הכי קאמר ואני אומר אף לשואל אין שמין ואבא מודה לי

### Part 11
תא שמע דההוא גברא דשאיל נרגא מחבריה תברה אתא לקמיה דרב אמר ליה זיל שלים ליה נרגא מעליא שמע מינה אין שמין

### Part 12
אדרבה מדאמרי ליה רב כהנא ורב אסי לרב דינא הכי ושתיק שמע מינה שמין

### Part 13
איתמר אמר עולא אמר רבי אלעזר שמין לגנב ולגזלן רב פפי אמר אין שמין והלכתא אין שמין לא לגנב ולא לגזלן אבל לשואל שמין כדרב כהנא ורב אסי

### Part 14
ואמר עולא אמר רבי אלעזר שליא שיצתה מקצתה ביום ראשון ומקצתה ביום שני מונין לה מן הראשון

### Part 15
אמר ליה רבא מה דעתך לחומרא

### Part 16
חומרא דאתי לידי קולא הוא דקא מטהרת לה מראשון

### Part 17
אלא אמר רבא לחוש חוששת מימנא לא ממניא אלא לשני

### Part 18
מאי קא משמע לן דאין מקצת שליא בלא ולד תנינא שליא שיצתה מקצתה אסורה באכילה סימן ולד באשה סימן ולד בבהמה

### Part 19
אי ממתניתא הוה אמינא

>Credit : William Davidson Edition
>License : CC-BY-NC