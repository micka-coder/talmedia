
### Part 1
מי איכא נשתרש אלא לאחר יאוש ואי סלקא דעתך יאוש קני אמאי משלם תשלומי ארבעה וחמשה שלו הוא טובח שלו הוא מוכר

### Part 2
אמרי כדאמר רבא מפני ששנה בחטא הכא נמי מפני ששנה בחטא

### Part 3
תא שמע וטבחו או מכרו מה טביחה שאינה חוזרת אף מכירה שאינה חוזרת 

### Part 4
אימת אילימא לפני יאוש אמאי אינה חוזרת אלא לאחר יאוש ואי סלקא דעתך קנייה אמאי משלם ארבעה וחמשה שלו הוא טובח שלו הוא מוכר

### Part 5
כדאמר רב נחמן פרט לשהקנה לשלשים יום הכא נמי פרט לשהקנה לשלשים יום

### Part 6
מיתיבי גנב ובא אחר וגנבו הראשון משלם תשלומי כפל והשני אינו משלם אלא קרן בלבד

### Part 7
גנב ומכר ובא אחר וגנבו הראשון משלם תשלומי ארבעה וחמשה והשני משלם תשלומי כפל גנב וטבח ובא אחר וגנבו הראשון משלם תשלומי ארבעה וחמשה והשני אינו משלם תשלומי כפל אלא קרן בלבד

### Part 8
קתני מיהא מציעתא גנב ומכר ובא אחר וגנבו הראשון משלם תשלומי ארבעה וחמשה והשני משלם תשלומי כפל

### Part 9
אימת אילימא לפני יאוש שני אמאי משלם תשלומי כפל שינוי רשות בלא יאוש מי איכא למאן דאמר דקני

### Part 10
אלא פשיטא לאחר יאוש ואי סלקא דעתך יאוש קונה אמאי משלם תשלומי ארבעה וחמשה דידיה הוא דזבין

### Part 11
ותו דקתני רישא גנב ובא אחר וגנבו ראשון משלם תשלומי כפל והשני אין משלם אלא קרן

### Part 12
מכדי לאחר יאוש קיימינן ואי סלקא דעתך יאוש קונה שני אמאי אינו משלם אלא קרן אלא לאו שמע מינה יאוש לא קני וקשיא לרב

### Part 13
אמר רבא ותסברא הא מתרצתא היא אלא דקתני סיפא גנב וטבח ובא אחר וגנבו ראשון משלם תשלומי ארבעה וחמשה ושני אינו משלם אלא קרן ומי איכא למאן דאמר שינוי מעשה לא קני

### Part 14
אלא לעולם כולה לפני יאוש ואיפוך סיפא למציעתא ומציעתא לסיפא ואימא הכי גנב ומכר ובא אחר וגנבו הראשון משלם תשלומי ארבעה וחמשה והשני אינו משלם אלא קרן דשינוי רשות בלא יאוש לא קני

### Part 15
גנב וטבח ובא אחר וגנבו הראשון משלם תשלומי ארבעה וחמשה והשני משלם תשלומי כפל דקנייה בשינוי מעשה

### Part 16
רב פפא אמר לעולם לא תיפוך סיפא בית שמאי היא דאמרי שינוי במקומה עומד

### Part 17
אי הכי קשיא רישא ומציעתא לרב

### Part 18
אמר רב זביד לעולם כולה לפני יאוש והכא במאי עסקינן שנתייאשו הבעלים בלוקח ולא נתייאשו בגנב דהוה ליה יאוש ושינוי רשות

### Part 19
ולא תימא משום דבעינן יאוש ושינוי רשות אלא אפילו ביאוש לחודיה נמי קני גבי גנב

### Part 20
אלא דלא משכחת דמשלמי תרוייהו גנב ראשון וגנב שני אלא בהכי

### Part 21
איתמר המוכר לפני יאוש רב נחמן אמר חייב רב ששת אמר פטור 

### Part 22
רב נחמן אמר חייב ומכרו אמר רחמנא והא זבין לא שנא לפני יאוש לא שנא לאחר יאוש רב ששת אמר פטור חיוביה לאחר יאוש הוא דאהנו מעשיו אבל לפני יאוש דלא אהנו מעשיו לא מיחייב דומיא דטביחה בעינן דאהנו מעשיו

### Part 23
אמר רב ששת מנא אמינא לה דתניא אמר רבי עקיבא מפני מה אמרה תורה טבח ומכר משלם ארבעה וחמשה מפני שנשתרש בחטא

### Part 24
אימת אילימא לפני יאוש מי איכא נשתרש אלא לאו לאחר יאוש הוא אמר רבא מפני ששנה בחטא

### Part 25
תא שמע וטבחו ומכרו מה טביחה שאינה חוזרת אף מכירה שאינה חוזרת אימת אילימא לפני יאוש אמאי אינה חוזרת אלא לאחר יאוש ושמע מינה חיובא לאחר יאוש הוא תרגמה רב נחמן פרט לשהקנה לו לשלשים יום

### Part 26
ואף רבי אלעזר סבר חיוביה לאחר יאוש הוא דאמר רבי אלעזר

>Credit : William Davidson Edition
>License : CC-BY-NC