
### Part 1
מיהו בן חורין דמשלם כופר על פי עצמו והיכי דמי דאי אתו סהדי ואסהידו ביה דקטל ולא ידעי אי תם הוה אי מועד הוה ואמר מריה דמועד הוא דמשלם כופר על פי עצמו היכא דליכא עדים משלם דמים

### Part 2
גבי עבד שאינו משלם קנס על פי עצמו והיכי דמי דאי אתו עדים ואסהידו ביה דקטל ולא ידעי אי תם הוה אי מועד הוה ואמר מריה מועד הוא לא משתלם קנס על פי עצמו היכא דליכא עדים לא משלם דמים

### Part 3
מתיב רב שמואל בר רב יצחק כל שחייב בבן חורין חייב בעבד בין בכופר בין במיתה

### Part 4
כופר בעבד מי איכא אלא לאו דמים

### Part 5
איכא דאמרי הוא מותיב לה והוא מפרק לה איכא דאמרי אמר ליה רבה הכי קתני כל שחייב בבן חורין בכוונה על פי עדים כופר חייב בעבד קנס וכל שחייב בבן חורין שלא בכוונה על פי עדים דמים חייב בעבד שלא בכוונה על פי עדים דמים

### Part 6
אמר ליה רבא אי הכי אשו שלא בכוונה על פי עדים נשלם דמים

### Part 7
ומנא ליה לרבא דלא משלם

### Part 8
אילימא מדתנן היה גדי כפות לו ועבד סמוך לו ונשרף עמו חייב עבד כפות לו וגדי סמוך לו ונשרף עמו פטור

### Part 9
האמר ריש לקיש כגון שהצית בגופו של עבד דקם ליה בדרבה מיניה

### Part 10
ואלא מהא דתניא חומר באש מבבור שהאש מועדת לאכול בין דבר הראוי לה בין דבר שאין ראוי לה מה שאין כן בבור ואילו שהאש משלמת שלא בכוונה דמים מה שאין כן בבור לא קתני

### Part 11
דלמא תנא ושייר

### Part 12
אלא רבא גופיה אבעויי מבעיא ליה אשו שלא בכוונה מי משלם דמים או לא

### Part 13
מי אמרינן גבי שור הוא דבכוונה משלם כופר שלא בכוונה משלם דמים אבל אשו דבכוונה לא משלם כופר שלא בכוונה נמי לא משלם דמים או דלמא כיון דגבי שורו שלא בכוונה אף על גב דליכא כופר משלם דמים גבי אשו נמי אף על גב דבכוונה לא משלם כופר שלא בכוונה מיהת משלם דמים

### Part 14
ולא ידעינן תיקו

### Part 15
כי אתא רב דימי אמר רבי יוחנן כפר מה תלמוד לומר אם כפר לרבות כופר שלא בכוונה ככופר בכוונה

### Part 16
אמר ליה אביי אלא מעתה עבד נמי מה תלמוד לומר אם עבד לרבות עבד שלא בכוונה כעבד בכוונה וכי תימא הכי נמי והאמר ריש לקיש שור שהמית את העבד שלא בכוונה פטור משלשים שקלים

### Part 17
אמר ליה גברא אגברא קא רמית

### Part 18
כי אתא רבין אמר רבי יוחנן עבד מה תלמוד לומר אם עבד לרבות עבד שלא בכוונה כעבד בכוונה

### Part 19
ולריש לקיש נמי נימא מדעבד אם עבד לא דריש כפר אם כפר נמי לא דריש

### Part 20
אמרי לא עבד אם עבד לא דריש כפר אם כפר דריש

### Part 21
ומאי שנא עבד אם עבד לא כתיב במקום תשלומין כפר אם כפר כתיב במקום תשלומין

### Part 22
וכן בבן או בבת תנו רבנן או בן יגח או בת יגח לחייב על הקטנים כגדולים

### Part 23
והלא דין הוא הואיל וחייב אדם באדם וחייב שור באדם מה כשחייב אדם באדם לא שנא בין קטנים לגדולים אף כשחייב שור באדם לא תחלוק בו בין קטנים לגדולים

### Part 24
ועוד קל וחומר הוא ומה אדם באדם שלא עשה בו קטנים כגדולים חייב בו על הקטנים כגדולים

>Credit : William Davidson Edition
>License : CC-BY-NC