
### Part 1
בואו ונצא לקראת כלה מלכתא ואמרי לה לקראת שבת כלה מלכתא רבי ינאי מתעטף וקאי ואמר בואי כלה בואי כלה

### Part 2
מתני׳ המבקע ברשות הרבים והזיק ברשות היחיד ברשות היחיד והזיק ברשות הרבים ברשות היחיד והזיק ברשות היחיד אחר חייב

### Part 3
גמ׳ וצריכא דאי תנא המבקע ברשות היחיד והזיק ברשות הרבים משום דשכיחי רבים אבל מרשות הרבים לרשות היחיד דלא שכיחי רבים אימא לא

### Part 4
ואי תנא מרשות הרבים לרשות היחיד משום דמעיקרא שלא ברשות עביד אבל מרשות היחיד לרשות הרבים דברשות עביד אימא לא

### Part 5
ואי תנא הנך תרתי הא משום דשכיחי רבים והא משום דשלא ברשות אבל מרשות היחיד לרשות היחיד אחר דלא שכיחי רבים ומעיקרא ברשות אימא לא צריכא

### Part 6
תנו רבנן הנכנס לחנותו של נגר שלא ברשות ונתזה בקעת וטפחה על פניו ומת פטור ואם נכנס ברשות חייב

### Part 7
מאי חייב אמר רבי יוסי בר חנינא חייב בארבעה דברים ופטור מגלות

### Part 8
לפי שאין דומה ליער יער זה לרשותו נכנס וזה לרשותו נכנס זה לרשות חבירו נכנס

### Part 9
אמר רבא קל וחומר ומה יער זה לדעתו נכנס וזה לדעתו נכנס נעשה כמי שנכנס לדעת חבירו וגולה זה שלדעת חבירו נכנס לא כל שכן

### Part 10
אלא אמר רבא מאי פטור מגלות דלא סגי ליה בגלות והיינו טעמא דרבי יוסי בר חנינא משום דהוי ליה שוגג קרוב למזיד

### Part 11
מתיב רבא הוסיף לו רצועה אחת ומת הרי זה גולה על ידו והא הכא דשוגג קרוב למזיד הוא דאיבעי אסוקי אדעתיה דמייתי אינשי בחדא רצועה וקתני הרי זה גולה אמר רב שימי מנהרדעא דטעי במנינא

### Part 12
טפח ליה רבא בסנדליה אמר ליה אטו הוא מני והתניא גדול שבדיינין קורא והשני מונה והשלישי אומר הכהו

### Part 13
אלא אמר רב שימי מנהרדעא דטעה דיינא גופיה

### Part 14
מיתיבי הזורק את האבן לרשות הרבים והרג הרי זה גולה והא הכא דשוגג קרוב למזיד הוא דאיבעי ליה אסוקי אדעתיה דברשות הרבים שכיחי אינשי וקתני הרי זה גולה

### Part 15
אמר רב שמואל בר יצחק בסותר את כותלו

### Part 16
איבעי ליה עיוני בסותר בלילה

### Part 17
בלילה נמי איבעי ליה עיוני בסותר את כותלו ביום לאשפה

### Part 18
האי אשפה היכי דמי אי דשכיחי רבים מזיד הוא ואי לא שכיחי רבים אנוס הוא

### Part 19
אמר רב פפא [לא צריכא אלא] באשפה העשויה להפנות בלילה ואינה עשויה להפנות ביום ואיכא דמיקרי ויתיב מזיד לא הוי דהא אינה עשויה להפנות ביום אנוס נמי לא הוי דהא איכא דמיקרי ויתיב

### Part 20
רב פפא משמיה דרבא מתני לה ארישא הנכנס לחנותו של נגר שלא ברשות ונתזה לו בקעת וטפחה לו על פניו ומת פטור אמר רבי יוסי בר חנינא חייב בארבעה דברים ופטור מגלות

### Part 21
מאן דמתני לה אסיפא כל שכן ארישא ומאן דמתני לה ארישא אבל אסיפא כיון דברשות חייב גלות

### Part 22
ומי חייב גלות והתניא הנכנס לחנותו של נפח ונתזה ניצוצות וטפחה לו על פניו ומת פטור ואפילו נכנס ברשות

### Part 23
הכא במאי עסקינן בשוליא דנפחי שוליא דנפחי למקטלא קאי כשרבו מסרהב בו לצאת ואינו יוצא

### Part 24
ומשום דרבו מסרהב בו לצאת למיקטליה קאי כסבור יצא אי הכי אחר נמי

>Credit : William Davidson Edition
>License : CC-BY-NC