
### Part 1
לא אדון קרן מקרן אני אדון קרן מרגל ומה במקום שהקל על השן ועל הרגל ברשות הרבים החמיר בקרן מקום שהחמיר על השן ועל הרגל ברשות הניזק אינו דין שנחמיר בקרן

### Part 2
אמרו לו דיו לבא מן הדין להיות כנדון מה ברשות הרבים חצי נזק אף ברשות הניזק חצי נזק

### Part 3
גמ׳ ורבי טרפון לית ליה דיו והא דיו דאורייתא הוא דתניא מדין קל וחומר כיצד ויאמר ה׳ אל משה ואביה ירק ירק בפניה הלא תכלם שבעת ימים קל וחומר לשכינה ארבעה עשר יום אלא דיו לבא מן הדין להיות כנדון

### Part 4
כי לית ליה דיו היכא דמפריך קל וחומר היכא דלא מפריך קל וחומר אית ליה דיו התם שבעה דשכינה לא כתיבי אתא קל וחומר אייתי ארבסר אתא דיו אפיק שבעה ואוקי שבעה

### Part 5
אבל הכא חצי נזק כתיב ואתא קל וחומר ואייתי חצי נזק אחרינא ונעשה נזק שלם אי דרשת דיו אפריך ליה קל וחומר

### Part 6
ורבנן שבעה דשכינה כתיבי תסגר שבעת ימים

### Part 7
ורבי טרפון ההוא תסגר דדרשינן דיו הוא

### Part 8
ורבנן כתיב קרא אחרינא ותסגר מרים ורבי טרפון ההוא דאפילו בעלמא דרשינן דיו ולא תאמר הכא משום כבודו של משה אבל בעלמא לא קא משמע לן

### Part 9
אמר ליה רב פפא לאביי והא האי תנא דלא דריש דיו ואף על גב דלא מפריך קל וחומר דתניא קרי בזב מניין ודין הוא מה טהור בטהור טמא בטמא טמא בטהור אינו דין שיהא טמא בטמא

### Part 10
וקא מייתי לה בין למגע בין למשא ואמאי נימא אהני קל וחומר למגע אהני דיו לאפוקי משא

### Part 11
וכי תימא למגע לא אצטריך קל וחומר דלא גרע מגברא טהור איצטריך סלקא דעתך אמינא מקרה לילה כתיב מי שקריו גורם לו יצא זה שאין קריו גורם לו אלא דבר אחר גרם לו קא משמע לן

### Part 12
מידי ולא דבר אחר כתיב

### Part 13
ומאן תנא דשמעת ליה דאמר שכבת זרע של זב מטמא במשא לא רבי אליעזר ולא רבי יהושע דתנן שכבת זרע של זב מטמא במגע ואין מטמא במשא דברי רבי אליעזר ורבי יהושע אומר אף מטמא במשא לפי שאי אפשר בלא צחצוחי זיבה

### Part 14
עד כאן לא קאמר רבי יהושע התם אלא שאי אפשר בלא צחצוחי זיבה הא לאו הכי לא אלא האי תנא הוא דתנן למעלה מהן

>Credit : William Davidson Edition
>License : CC-BY-NC