
### Part 1
והקדיחו יורה נותן לו דמי צמרו דמי צמרו אין דמי צמרו ושבחו לא לאו שהקדיחו לאחר נפילה דאיכא שבחא ושמע מינה אומן קונה בשבח כלי

### Part 2
אמר שמואל הכא במאי עסקינן כגון שהקדיחו בשעת נפילה דליכא שבחא אבל הקדיחו לאחר נפילה מאי נותן לו דמי צמרו ושבחו לימא שמואל לית ליה דרב אסי

### Part 3
אמר לך שמואל הכא במאי עסקינן כגון דצמר וסמנין דבעל הבית וצבע אגר ידיה הוא דשקיל

### Part 4
אי הכי נותן לו דמי צמרו וסמנין מיבעי ליה אלא שמואל דחויי קא מדחי ליה

### Part 5
תא שמע הנותן טליתו לאומן גמרו והודיעו אפילו מכאן ועד עשרה ימים אינו עובר עליו משום לא תלין נתנה לו בחצי היום כיון ששקעה עליו החמה עובר עליו משום בל תלין

### Part 6
ואי סלקא דעתך אומן קונה בשבח כלי אמאי עובר משום בל תלין

### Part 7
אמר רב מרי בריה דרב כהנא בגרדא דסרבלא דליכא שבחא

### Part 8
סוף סוף למאי יהבה נהליה לרכוכי כיון דרככיה היינו שבחא לא צריכא דאגריה לביטשי ביטשא ביטשא במעתא דהיינו שכירות

### Part 9
ולמאי דסליק אדעתין מעיקרא דלא אגריה לביטשי מסייע ליה לרב ששת דבעו מיניה מרב ששת קבלנות עובר עליו משום בל תלין או אינו עובר ואמר להו רב ששת עובר

### Part 10
לימא דרב ששת פליגא אדרב אסי אמר שמואל בר אחא בשליחא דאיגרתא

### Part 11
לימא כתנאי עשה לי שירים נזמין וטבעות ואקדש לך כיון שעשאן מקודשת דברי רבי מאיר וחכמים אומרים אינה מקודשת עד שיגיע ממון לידה

### Part 12
מאי ממון אילימא אותו ממון מכלל דרבי מאיר סבר אותו ממון לא אלא במאי מקדשא אלא פשיטא מאי ממון ממון אחר

### Part 13
וסברוה דכולי עלמא ישנה לשכירות מתחילה ועד סוף ודכולי עלמא המקדש במלוה אינה מקודשת

### Part 14
מאי לאו באומן קונה בשבח כלי קמיפלגי דרבי מאיר סבר אומן קונה בשבח כלי ורבנן סברי אין אומן קונה בשבח כלי

### Part 15
לא דכולי עלמא אין אומן קונה בשבח כלי אלא הכא בישנה לשכירות מתחילה ועד סוף קא מיפלגי

### Part 16
רבי מאיר סבר אין לשכירות אלא לבסוף ורבנן סברי יש לשכירות מתחילה ועד סוף

### Part 17
ואי בעית אימא דכולי עלמא ישנה לשכירות מתחילה ועד סוף והכא במקדש במלוה קמיפלגי דרבי מאיר סבר המקדש במלוה מקודשת ורבנן סברי המקדש במלוה אינה מקודשת

>Credit : William Davidson Edition
>License : CC-BY-NC