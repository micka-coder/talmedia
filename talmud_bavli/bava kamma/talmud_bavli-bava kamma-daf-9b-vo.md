
### Part 1
אילימא שליש ביתו אלא מעתה אי איתרמי ליה תלתא מצותא ליתיב לכוליה ביתא

### Part 2
אלא אמר רבי זירא בהידור מצוה עד שליש במצוה

### Part 3
בעי רב אשי שליש מלגיו או שליש מלבר תיקו

### Part 4
במערבא אמרי משמיה דרבי זירא עד שליש משלו מכאן ואילך משל הקדוש ברוך הוא

### Part 5
מתני׳ כל שחבתי בשמירתו הכשרתי את נזקו הכשרתי במקצת נזקו חבתי בתשלומי נזקו כהכשר כל נזקו

### Part 6
נכסים שאין בהן מעילה נכסים שהן של בני ברית נכסים המיוחדים

### Part 7
ובכל מקום חוץ מרשות המיוחדת למזיק

### Part 8
ורשות הניזק והמזיק

### Part 9
כשהזיק חב המזיק לשלם תשלומי נזק במיטב הארץ

### Part 10
גמ׳ תנו רבנן כל שחבתי בשמירתו הכשרתי את נזקו כיצד שור ובור שמסרן לחרש שוטה וקטן והזיקו חייב לשלם מה שאין כן באש

### Part 11
במאי עסקינן אילימא בשור קשור ובור מכוסה דכוותה גבי אש גחלת מאי שנא הכא ומאי שנא הכא

### Part 12
אלא בשור מותר ובור מגולה דכוותה גבי אש שלהבת מה שאין כן באש דפטור והא אמר ריש לקיש משמיה דחזקיה לא שנו אלא שמסר לו גחלת וליבה אבל שלהבת חייב מאי טעמא דהא ברי הזיקא

### Part 13
לעולם בשור קשור ובור מכוסה ודכוותה גבי אש גחלת ודקא אמרת מאי שנא הכא ומאי שנא הכא

### Part 14
שור דרכיה לנתוקי בור דרכיה לנתורי גחלת כמה דשביק לה מעמיא עמיא ואזלא

### Part 15
ולרבי יוחנן דאמר אפילו מסר לו שלהבת נמי פטור דכוותה הכא בשור מותר ובור מגולה מאי שנא הכא ומאי שנא הכא

### Part 16
התם צבתא דחרש קא גרים הכא לא צבתא דחרש קא גרים

### Part 17
תנו רבנן חומר בשור מבבור חומר בבור מבשור

### Part 18
חומר בשור מבבור שהשור משלם את הכופר וחייב בשלשים של עבד נגמר דינו אסור בהנאה ודרכו לילך ולהזיק מה שאין כן בבור חומר בבור מבשור שהבור תחילת עשייתו לנזק ומועד מתחילתו מה שאין כן בשור

>Credit : William Davidson Edition
>License : CC-BY-NC