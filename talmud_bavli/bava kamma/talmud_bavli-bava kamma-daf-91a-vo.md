
### Part 1
אלמא בעינן אומדנא דבי דינא והא כיון דגמר דינא לקטלא לא משהינן ליה לאומדנא דבי דינא ולא מענינן לדיניה 

### Part 2
ואמינא להו אנא אפילו תימא רבי עקיבא הכא במאי עסקינן כגון שברח 

### Part 3
אי ברח כי לא דנוהו דיני נפשות היכי דיינינא ליה דיני ממונות בלא בעלים דקביל סהדי וברח 

### Part 4
סוף סוף מהיכא משתלם מרידיא אי הכי תם נדייניה דיני ממונות ברישא ונשתלם מרידיא והדר נדייניה דיני נפשות 

### Part 5
אמר רב מרי בריה דרב כהנא זאת אומרת רידייא עלייה דמרה הוא

### Part 6
איבעיא להו יש אומד לנזקין או אין אומד לנזקין 

### Part 7
מי אמרינן לקטלא הוא דאמדינן בהכי נפקא נשמה בהכי לא נפקא נשמה אבל לנזקין כל דהו או דלמא לא שנא

### Part 8
תא שמע מה בור שיש בו כדי להמית עשרה טפחים אף כל שיש בו כדי להמית עשרה טפחים היו פחותין מעשרה טפחים ונפל לתוכו שור או חמור ומת פטור הוזק בו חייב 

### Part 9
מאי לאו ממטה למעלה קא חשיב והכי קאמר מטפח ועד עשרה מיתה ליכא נזקין איכא אלמא לנזקין כל דהו שמע מינה אין אומדין לנזקין 

### Part 10
לא ממעלה למטה קא חשיב והכי קאמר עשרה מיתה איכא פחות מעשרה פורתא נזקין איתא מיתה ליכא ולעולם אימא לך יש אומד לנזקין וכל מידי ומידי כי היכי דמיתזקה ביה בעינן 

### Part 11
תא שמע הכהו על עינו וסימאו על אזנו וחירשו עבד יוצא בהן לחירות כנגד עינו ואינו רואה כנגד אזנו ואינו שומע אין עבד יוצא בהן לחירות מאי טעמא לאו משום דבעינן אומדנא ושמע מינה יש אומדנא לנזקין 

### Part 12
לא משום דאמרינן הוא דאבעית נפשיה כדתניא המבעית את חבירו פטור מדיני אדם וחייב בדיני שמים כיצד תקע באזנו וחירשו פטור אחזו ותקע באזנו וחירשו חייב 

### Part 13
תא שמע חמשה דברים אומדין אותו ונותנין לו מיד ריפוי ושבת עד שיתרפא אמדוהו והיה מתנונה והולך אין נותנין לו אלא כמו שאמדוהו 

### Part 14
אמדוהו והבריא נותנין לו כל מה שאמדוהו שמע מינה יש אומד לנזקין למימד גברא כמה ליקצר מיהא מכה כמה לא מקצר לא קא מבעי לן דודאי אמדינן כי קא מבעיא לן למימד חפצא אי עביד האי נזקא או לא מאי

### Part 15
תא שמע שמעון התימני אומר מה אגרוף מיוחד שמסור לעדה ולעדים אף כל מיוחד שמסור לעדה ולעדים שמע מינה יש אומד לנזקין שמע מינה

### Part 16
אמר מר אמדוהו והבריא נותנין לו כל מה שאמדוהו מסייע ליה לרבא דאמר רבא האי מאן דאמדוהו לכולי יומא ואיתפח לפלגא דיומא וקא עביד עבידתא יהבינן ליה דכולי יומא מן שמיא הוא דרחמי עליה

### Part 17
רקק והגיע בו הרוק והעביר כו׳ אמר רב פפא לא שנו אלא בו אבל בבגדו לא וניהוי כי בייש בדברים 

### Part 18
אמרי במערבא משמיה דרבי יוסי בר אבין זאת אומרת ביישו בדברים פטור מכלום

### Part 19
הכל לפי כבודו [וכו׳] איבעיא להו תנא קמא לקולא קאמר או לחומרא קאמר לקולא קאמר דאיכא עני דלא בעי למשקל כולי האי או דלמא לחומרא קאמר דאיכא עשיר דבעי למיתב ליה טפי 

### Part 20
תא שמע מדקאמר רבי עקיבא אפילו עניים שבישראל רואין אותן כאילו הן בני חורין שירדו מנכסיהם שהם בני אברהם יצחק ויעקב שמע מינה תנא קמא לקולא קאמר שמע מינה

### Part 21
ומעשה באחד שפרע ראש האשה [וכו׳] ומי יהבינן זמן והאמר רבי חנינא אין נותנין זמן לחבלות 

### Part 22
כי לא יהבינן ליה זמן לחבלה דחסריה ממונא אבל לבושת דלא חסריה ממונא יהבינן

### Part 23
שמרה עומדת על פתח חצירה וכו׳ והתניא אמר לו רבי עקיבא צללת במים אדירים והעלית חרס בידך אדם רשאי לחבל בעצמו 

### Part 24
אמר רבא לא קשיא כאן בחבלה כאן בבושת והא מתניתין בבושת הוא

>Credit : William Davidson Edition
>License : CC-BY-NC