
### Part 1
ואמר ריש לקיש אומר היה רבי שמעון פרה נפדית על גבי מערכתה אלמא כל העומד לפדות כפדוי דמי

### Part 2
בשלמא רבי יוחנן לא אמר כרבי שמעון בן לקיש דקא בעי לאוקמה למתניתין אפילו בתמימין אלא ריש לקיש מאי טעמא לא אמר כרבי יוחנן

### Part 3
אמר לך וטבחו ומכרו כל היכא דאיתיה במכירה איתיה בטביחה וכל היכא דליתיה במכירה ליתיה בטביחה והני קדשים הואיל דכי מזבין קדשים לא הויא מכירה ליתנהו בטביחה

### Part 4
ואזדו לטעמייהו דאתמר המוכר טריפה לדברי רבי שמעון רבי יוחנן אמר חייב וריש לקיש אמר פטור

### Part 5
רבי יוחנן אמר חייב אף על גב דליתיה בטביחה איתיה במכירה וריש לקיש אמר פטור כיון דליתיה בטביחה ליתיה במכירה

### Part 6
איתיביה רבי יוחנן לרבי שמעון בן לקיש גנב כלאים וטבחה טריפה ומכרה משלם תשלומי ארבעה וחמשה מאי לאו רבי שמעון היא אלמא אף על גב דליתיה בטביחה איתיה במכירה

### Part 7
אמר ליה לא רבנן

### Part 8
אי רבנן טריפה במכירה איתא בזביחה ליתא

### Part 9
ואלא מאי רבי שמעון כלאים בטביחה איתא במכירה ליתא

### Part 10
אלא תנא טביחה והוא הדין למכירה אימא לרבנן נמי תנא מכירה והוא הדין לטביחה

### Part 11
ורבי יוחנן אמר לך האי מאי אי אמרת בשלמא רבי שמעון איידי דתנא טריפה בחדא תנא כלאים בחדא

### Part 12
אלא אי אמרת רבנן נערבינהו וניתנינהו גנב כלאים וטריפה טבחן ומכרן משלם תשלומי ארבעה וחמשה קשיא

### Part 13
כלאים שה כתיב ואמר רבא זה בנה אב כל מקום שנאמר שה אינו אלא להוציא את הכלאים

### Part 14
שאני הכא דאמר קרא או לרבות את הכלאים

### Part 15
וכל או לרבות הוא והתניא שור או כשב פרט לכלאים או עז פרט לנדמה

### Part 16
אמר רבא הכא מענייניה דקרא והכא מענייניה דקרא הכא גבי גניבה דכתיב שור או שה שאי אתה יכול להוציא כלאים מביניהם או לרבות כלאים גבי קדשים דכתיב כשב ועז שאתה יכול להוציא כלאים מביניהם או למעט הוא

>Credit : William Davidson Edition
>License : CC-BY-NC