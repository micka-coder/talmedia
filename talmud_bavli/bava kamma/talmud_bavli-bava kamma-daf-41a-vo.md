
### Part 1
כמאן דקטלה דמי קא משמע לן

### Part 2
רבא אמר לעולם דרבעה וקטלה ודקא קשיא לך מה לי קטלה בקרנים מה לי קטלה ברביעה קרן כוונתו להזיק האי כוונתו להנאת עצמו הוא

### Part 3
במאי פליגי ברגל שדרסה על גבי תינוק בחצר הניזק לאביי משלם כופר לרבא לא משלם כופר

### Part 4
תניא כוותיה דרב שור האיצטדין אינו חייב מיתה וכשר לגבי מזבח מפני שהוא כמעושה

### Part 5
מתני׳ שור שנגח את האדם ומת מועד משלם כופר ותם פטור מן הכופר וזה וזה חייבין מיתה וכן בבן וכן בבת נגח עבד או אמה נותן שלשים סלעים בין שהוא יפה מאה מנה ובין שאינו יפה אלא דינר אחד

### Part 6
גמ׳ וכי מאחר דמתם קטלינן ליה מועד היכי משכחת לה

### Part 7
אמר רבה הכא במאי עסקינן כגון שאמדוהו לשלשה בני אדם

### Part 8
רב אשי אמר אומדנא לאו כלום הוא אלא הכא במאי עסקינן כגון שסיכן לשלשה בני אדם

### Part 9
רב זביד אמר כגון שהרג שלשה בהמות

### Part 10
ומועד לבהמה הוי מועד לאדם אלא אמר רב שימי כגון שהרג שלשה גוים

### Part 11
ומועד לגוים הוי מועד לישראל אלא אמר רבי שמעון בן לקיש כגון שהרג שלשה בני אדם טרפה

### Part 12
ומועד לטרפה הוי מועד לשלם אלא אמר רב פפא דקטל וערק לאגמא דקטל וערק לאגמא

### Part 13
רב אחא בריה דרב איקא אמר כגון שהוזמו זוממי זוממין

### Part 14
הניחא אי לייעודי תורא בעינן שפיר אלא אי לייעודי גברא בעינן מימר אמר ליה לא הוה ידענא כגון דאמרי כל אימת דקטיל תוריה גביה הוה קאי

### Part 15
רבינא אמר במכירין את בעל השור ואין מכירין את השור

### Part 16
מאי הוה ליה למעבד משום דאמרי ליה תורא נגחנא אית לך בבקרך איבעי לך נטורי כולי בקרך

### Part 17
וזה וזה חייבין מיתה כו׳ תנו רבנן ממשמע שנאמר סקל יסקל השור איני יודע שנבילה היא ונבילה אסורה באכילה מה תלמוד לומר לא יאכל את בשרו מגיד לך הכתוב שאם שחטו לאחר שנגמר דינו אסור באכילה

### Part 18
אין לי אלא באכילה בהנאה מנין תלמוד לומר ובעל השור נקי

### Part 19
מאי משמע שמעון בן זומא אומר כאדם שאומר לחבירו יצא איש פלוני נקי מנכסיו ואין לו בהם הנאה של כלום

### Part 20
וממאי דלא יאכל את בשרו להיכא דשחטו אחר שנגמר דינו שאסור באכילה אימא דהיכא דשחטו לאחר שנגמר דינו שרי באכילה הוא והאי לא יאכל את בשרו להיכא דסקליה מסקל דאסור בהנאה הוא כדרבי אבהו

### Part 21
דאמר רבי אבהו אמר רבי אלעזר כל מקום שנאמר לא יאכל לא תאכל לא תאכלו אחד איסור אכילה ואחד איסור הנאה במשמע

### Part 22
עד שיפרט לך הכתוב כדרך שפרט לך בנבילה לגר בנתינה ולנכרי במכירה

### Part 23
אמרי הני מילי היכא דנפיק ליה איסור אכילה ואיסור הנאה מקרא מלא יאכל אבל הכא דאיסור אכילה מסקל יסקל נפקא אי סלקא דעתך האי לא יאכל את בשרו איסור הנאה הוא נכתוב רחמנא לא יהנה אי נמי לא יאכל את בשרו למה לי דאף על גב דעבדיה כעין בשר דשחטיה אסור

### Part 24
מתקיף לה מר זוטרא אימא הני מילי

>Credit : William Davidson Edition
>License : CC-BY-NC