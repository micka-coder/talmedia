
### Part 1
זובו של זב ורוקו ושכבת זרעו ומימי רגליו ודם הנדה מטמאין בין במגע בין במשא

### Part 2
ודלמא הכי נמי לפי שאי אפשר בלא צחצוחי זיבה אם כן לתנייה גבי זובו מאי שנא דקתני לה גבי רוקו אלא משום דאתי מרוקו

### Part 3
אמר ליה רב אחא מדפתי לרבינא והא האי תנא לא דריש דיו ואף על גב דלא מפריך קל וחומר דתניא מפץ במת מניין ודין הוא ומה פכין קטנים שטהורים בזב מטמא במת מפץ שמטמא בזב אינו דין שיטמא במת

### Part 4
וקמייתי לה בין לטומאת ערב בין לטומאת שבעה ואמאי אימא אהני קל וחומר לטומאת ערב ואהני דיו לאפוקי טומאת שבעה

### Part 5
אמר ליה כבר רמא ניהליה רב נחמן בר זכריה לאביי ואמר ליה אביי תנא ממפץ בשרץ מייתי לה והכי קאמר מפץ בשרץ מניין ודין הוא ומה פכין קטנים שטהורים בזב טמאין בשרץ מפץ שטמא בזב אינו דין שיהא טמא בשרץ

### Part 6
אלא מפץ במת מניין נאמר בגד ועור בשרץ ונאמר בגד ועור במת מה בגד ועור האמור בשרץ מפץ טמא בו אף בגד ועור האמור במת מפץ טמא בו

### Part 7
מופנה דאי לא מופנה איכא למפרך מה לשרץ שכן מטמא בכעדשה תאמר במת שאין מטמא בכעדשה אלא בכזית

### Part 8
לאיי אפנויי מופנה מכדי שרץ אתקש לשכבת זרע דכתיב או איש אשר תצא וגו׳ וסמיך ליה או איש אשר יגע בכל שרץ וכתיב ביה בשכבת זרע וכל בגד וכל עור אשר יהיה עליו שכבת זרע

### Part 9
בגד ועור דכתב רחמנא בשרץ למה לי שמע מינה לאפנויי

### Part 10
ואכתי מופנה מצד אחד הוא הניחא למאן דאמר מופנה מצד אחד למידין ואין משיבין שפיר אלא למאן דאמר למידין ומשיבין מאי איכא למימר

### Part 11
דמת נמי אפנויי מופנה מכדי מת אתקש לשכבת זרע דכתיב והנוגע בכל טמא נפש או איש אשר תצא ממנו וגו׳ וכתיב ביה בשכבת זרע וכל בגד וכל עור אשר יהיה עליו שכבת זרע בגד ועור דכתב רחמנא במת למה לי שמע מינה לאפנויי והוי מופנה משני צדדין

### Part 12
הניחא למאן דאמר דון מינה ואוקי באתרא אלא למאן דאמר דון מינה ומינה מאי איכא למימר

### Part 13
אמר רבא אמר קרא וכבסתם בגדיכם ביום השביעי כל טמאות שאתם מטמאין במת לא יהו פחותין משבעה

### Part 14
ותהא שן ורגל חייב ברשות הרבים מקל וחומר ומה קרן שברשות הניזק אינו משלם אלא חצי נזק ברשות הרבים חייבת שן ורגל שברשות הניזק משלם נזק שלם אינו דין שברשות הרבים חייב

### Part 15
אמר קרא ובער בשדה אחר ולא ברשות הרבים

>Credit : William Davidson Edition
>License : CC-BY-NC