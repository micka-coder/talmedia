
### Part 1
גמ׳ אמר ליה רבינא לרבא היינו רגל היינו בהמה אמר ליה תנא אבות וקתני תולדות

### Part 2
אלא מעתה סיפא דקתני השן מועדת הבהמה מועדת מאי אבות ומאי תולדות איכא הוה קמהדר ליה בבדיחותא ואמר ליה אנא שנאי חדא ואת שני חדא

### Part 3
וטעמא מאי אמר רב אשי תנא שן דחיה וקתני שן דבהמה סלקא דעתך אמינא ושלח את בעירה כתיב בהמה אין חיה לא קא משמע לן דחיה בכלל בהמה

### Part 4
אי הכי הא מבעי ליה למיתני ברישא האי דאתיא ליה מדרשא חביבא ליה

### Part 5
אי הכי רישא נמי ליתני ההיא דלא כתיבא ברישא הכי השתא התם אידי ואידי אבות נינהו הך דאתיא ליה מדרשא חביבא ליה הכא שביק אב ותני תולדה

### Part 6
איבעית אימא איידי דסליק מרגל פתח ברגל

### Part 7
תנו רבנן בהמה מועדת להלך כדרכה ולשבר כיצד בהמה שנכנסה לחצר הניזק והזיקה בגופה דרך הלוכה ובשערה דרך הלוכה באוכף שעליה ובשליף שעליה ובפרומביא שבפיה ובזוג שבצוארה וחמור במשאו משלם נזק שלם סומכוס אומר צרורות וחזיר שהיה נובר באשפה והזיק משלם נזק שלם

### Part 8
הזיק פשיטא אלא אימא התיז והזיק משלם נזק שלם

### Part 9
צרורות מאן דכר שמיהו חסורי מחסרא והכי קתני צרורות כי אורחייהו חצי נזק וחזיר שהיה נובר באשפה והתיז והזיק משלם חצי נזק סומכוס אומר צרורות וחזיר שהיה נובר באשפה והתיז והזיק משלם נזק שלם

### Part 10
תנו רבנן תרנגולין שהיו מפריחין ממקום למקום ושברו כלים בכנפיהן משלם נזק שלם ברוח שבכנפיהן משלמין חצי נזק סומכוס אומר נזק שלם תניא אידך תרנגולין שהיו מהדסין על גבי עיסה ועל גבי פירות וטינפו או ניקרו משלם נזק שלם העלו עפר או צרורות משלמין חצי נזק סומכוס אומר נזק שלם

### Part 11
תניא אידך תרנגול שהיה מפריח ממקום למקום ויצתה רוח מתחת כנפיו ושיברה את הכלים משלם חצי נזק סתמא כרבנן

### Part 12
אמר רבא בשלמא סומכוס קסבר כחו כגופו דמי אלא רבנן אי כגופו דמי כוליה נזק בעי לשלם ואי לאו כגופו דמי חצי נזק נמי לא לשלם

### Part 13
הדר אמר רבא לעולם כגופו דמי וחצי נזק צרורות הלכתא גמירי לה

### Part 14
אמר רבא כל שבזב טמא בנזקין משלם נזק שלם כל שבזב טהור בנזקין משלם חצי נזק

### Part 15
ורבא צרורות אתא לאשמועינן לא רבא עגלה מושכת בקרון קא משמע לן

### Part 16
תניא כותיה דרבא בהמה מועדת לשבר בדרך הלוכה כיצד בהמה שנכנסה לחצר הניזק והזיקה בגופה דרך הלוכה ובשערה דרך הלוכה באוכף שעליה ובשליף שעליה ובפרומביא שבפיה ובזוג שבצוארה וחמור במשאו ועגלה מושכת בקרון משלם נזק שלם

### Part 17
תנו רבנן תרנגולים שהיו מחטטין בחבל דלי ונפסק החבל ונשבר הדלי משלמין נזק שלם

### Part 18
בעי רבא דרסה על כלי ולא שברתו ונתגלגל למקום אחר ונשבר מהו בתר מעיקרא אזלינא וגופיה הוא או דלמא בתר תבר מנא אזלינא וצרורות נינהו

### Part 19
תפשוט ליה מדרבה דאמר רבה זרק כלי מראש הגג ובא אחר ושברו במקל פטור דאמרינן ליה מנא תבירא תבר לרבה פשיטא ליה לרבא מבעיא ליה

### Part 20
תא שמע הידוס אינו מועד ויש אומרים הרי זה מועד

### Part 21
הידוס סלקא דעתך אלא לאו הידוס והתיז ובהא קמפלגי דמר סבר בתר מעיקרא אזלינן ומר סבר בתר תבר מנא אזלינן

### Part 22
לא

>Credit : William Davidson Edition
>License : CC-BY-NC