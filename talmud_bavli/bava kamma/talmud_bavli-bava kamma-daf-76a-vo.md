
### Part 1
תשלום דכפל

### Part 2
גנב והקדיש ואחר כך טבח ומכר כו׳ אמרי בשלמא אטביחה לא מחייב דכי קא טבח דהקדש קא טבח ולא דמריה קא טבח

### Part 3
אלא אהקדש ליחייב מה לי מכרו להדיוט מה לי מכרו לשמים

### Part 4
הא מני רבי שמעון היא דאמר קדשים שחייב באחריותן ברשותיה דמריה קיימי

### Part 5
הא מדסיפא רבי שמעון הוי רישא לאו רבי שמעון

### Part 6
אלא הכא במאי עסקינן בקדשים קלים ואליבא דרבי יוסי הגלילי דאמר קדשים קלים ממון בעלים הוא וברשותיה קיימי

### Part 7
אבל קדשי קדשים מאי משלם תשלומי ארבעה וחמשה אדתני רישא גנב וטבח ואחר כך הקדיש משלם תשלומי ארבעה וחמשה ליפלוג וליתני בדידה

### Part 8
במה דברים אמורים בקדשים קלים אבל בקדשי קדשים משלם תשלומי ארבעה וחמשה

### Part 9
אלא לעולם לא שנא קדשי קדשים ולא שנא קדשים קלים ודקשיא לך מה לי מכרו להדיוט מה לי מכרו לשמים מכרו להדיוט מעיקרא תורא דראובן והשתא תורא דשמעון מכרו לשמים מעיקרא תורא דראובן והשתא תורא דראובן

### Part 10
רבי שמעון אומר וכו׳ אמרי נהי דסבר רבי שמעון מה לי מכרו להדיוט מה לי מכרו לשמים איפכא מיבעי ליה

### Part 11
קדשים שחייב באחריותן פטור דאכתי לא נפק מרשותיה 

### Part 12
קדשים שאינו חייב באחריותן חייב דמפקי ליה מרשותיה

### Part 13
אמרי רבי שמעון אמילתא אחריתי קאי 

### Part 14
והכי קתני אין הגונב אחר הגנב משלם תשלומי ארבעה וחמשה וכן גונב הקדש מבית בעלים פטור

### Part 15
מאי טעמא וגנב מבית האיש ולא מבית הקדש

### Part 16
רבי שמעון אומר קדשים שחייב באחריותן חייב מאי טעמא קרינא ביה וגנב מבית האיש ושאינו חייב באחריותן פטור דלא קרינן ביה וגנב מבית האיש

### Part 17
מכדי שמעינן ליה לרבי שמעון דאמר שחיטה שאינה ראויה לא שמה שחיטה קדשים נמי שחיטה שאינה ראויה היא

### Part 18
כי אתא רב דימי אמר רבי יוחנן בשוחט תמימים מבפנים לשם בעלים

### Part 19
והרי חזרה קרן לבעלים אמר רבי יצחק בר אבין שנשפך הדם

### Part 20
כי אתא רבין אמר רבי יוחנן בשוחט תמימים בפנים שלא לשם בעלים

>Credit : William Davidson Edition
>License : CC-BY-NC