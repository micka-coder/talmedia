
### Part 1
אבל הכא מי מצי אמר בשר אזיק אימורין לא אזיק

### Part 2
אמר רבא תודה שהזיקה גובה מבשרה ואינו גובה מלחמה

### Part 3
לחם פשיטא

### Part 4
סיפא אצטריך ליה ניזק אוכל בשר ומתכפר מביא לחם

### Part 5
הא נמי פשיטא מהו דתימא כיון דלחם הכשירא דזבח הוא לימא ליה את אכלת בשר ואנא אייתי לחם קא משמע לן דלחם חיובא דבעלים הוא

### Part 6
נכסים שהן של בני ברית

### Part 7
למעוטי מאי אי למעוטי דגוי הא קתני לה לקמן שור של ישראל שנגח שור של גוי פטור תנא והדר מפרש

### Part 8
נכסים המיוחדין למעוטי מאי אמר רב יהודה למעוטי זה אומר שורך הזיק וזה אומר שורך הזיק

### Part 9
הא תני לקמן היו שנים רודפין אחר אחד זה אומר שורך הזיק וזה אומר שורך הזיק שניהם פטורין תני והדר מפרש

### Part 10
במתניתא תנא פרט לנכסי הפקר היכי דמי אילימא דנגח תורא דידן לתורא דהפקר מאן תבע ליה אלא דנגח תורא דהפקר לתורא דידן

### Part 11
ליזיל וליתיה בשקדם וזכה בו אחר

### Part 12
רבינא אמר למעוטי נגח ואחר כך הקדיש נגח ואחר כך הפקיר

### Part 13
תניא נמי הכי יתר על כן אמר רבי יהודה אפילו נגח ואחר כך הקדיש נגח ואחר כך הפקיר פטור שנאמר והועד בבעליו והמית איש וגו׳ עד שתהא מיתה והעמדה בדין שוין כאחד

### Part 14
וגמר הדין לא בעינן הא השור יסקל בגמר דין הוא דכתיב

### Part 15
אלא אימא עד שתהא מיתה והעמדה בדין וגמר דין שוין כאחד

### Part 16
חוץ מרשות המיוחדת למזיק דאמר ליה תורך ברשותי מאי בעי

### Part 17
ורשות הניזק והמזיק

### Part 18
אמר רב חסדא אמר אבימי חצר השותפין חייב בה על השן ועל הרגל והכי קאמר חוץ מרשות המיוחדת למזיק דפטור ורשות הניזק והמזיק כשהזיק חב המזיק

### Part 19
ורבי אלעזר אמר פטור על השן ועל הרגל והכי קאמר חוץ מרשות המיוחדת למזיק ורשות הניזק והמזיק נמי פטור וכשהזיק חב המזיק לאתויי קרן

### Part 20
הניחא לשמואל אלא לרב דאמר תנא שור וכל מילי דשור חב המזיק לאתויי מאי

### Part 21
לאתויי הא דתנו רבנן כשהזיק חב המזיק להביא שומר חנם והשואל נושא שכר והשוכר שהזיקה בהמה ברשותן תם משלם חצי נזק ומועד משלם נזק שלם נפרצה בלילה או שפרצוה לסטין ויצתה והזיקה פטור

### Part 22
אמר מר כשהזיק חב המזיק להביא שומר חנם והשואל נושא שכר והשוכר היכי דמי

### Part 23
אילימא דאזקיה תורא דמשאיל לתורא דשואל לימא ליה אילו אזיק בעלמא בעית לשלומי את השתא דאזקיה לתורא דידך בעינא לשלומי

### Part 24
אלא דאזקיה תורא דשואל לתורא דמשאיל לימא ליה אילו איתזק מעלמא בעית לשלומי כוליה תורא השתא דאזקיה תורא דידך פלגא ניזקא הוא דמשלמת לי

### Part 25
לעולם דאזקיה תורא דמשאיל לתורא דשואל והכא במאי עסקינן שקבל עליו שמירת גופו

>Credit : William Davidson Edition
>License : CC-BY-NC