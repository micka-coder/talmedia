
### Part 1
הלוקח יין מבין הכותים אומר שני לוגין שאני עתיד להפריש הרי הן תרומה עשרה מעשר ראשון תשעה מעשר שני ומיחל ושותה מיד דברי רבי מאיר

### Part 2
רבי יהודה ורבי יוסי ורבי שמעון אוסרין

### Part 3
אמרי סוף סוף אמאי קא אפכת לה למתניתין משום דקשיא דרבי יהודה אדרבי יהודה השתא נמי קשיא דרבי יוחנן אדרבי יוחנן

### Part 4
דאמרת לרבי יוחנן לא תימא כל הנלקט אלא אימא כל המתלקט אלמא אית ליה ברירה והא רבי יוחנן לית ליה ברירה

### Part 5
דאמר רב אסי אמר רבי יוחנן האחין שחלקו לקוחות הן ומחזירין זה לזה ביובל

### Part 6
אלא לעולם כל הנלקט

### Part 7
ורבי יוחנן סתמא אחרינא אשכח דתנן אין הגונב אחר הגנב משלם תשלומי כפל אמאי בשלמא לגנב ראשון לא משלם וגנב מבית האיש ולא מבית הגנב אלא לבעלים נשלם

### Part 8
אלא לאו שמע מינה זה לפי שאינו שלו וזה לפי שאינו ברשותו

### Part 9
ומאי חזית דאזיל בתר ההיא סתמא ליעביד כי האי סתמא דצנועין

### Part 10
משום דמסייע ליה קרא ואיש כי יקדש את ביתו קדש לה׳ מה ביתו ברשותו אף כל ברשותו

### Part 11
אמר אביי אי לאו דאמר רבי יוחנן צנועין ורבי דוסא אמרו דבר אחד הוה אמינא צנועין אית להו דרבי דוסא ורבי דוסא לית ליה דצנועין

### Part 12
צנועין אית להו דרבי דוסא ומה בגנב עבדו רבנן תקנתא עניים צריכא למימר רבי דוסא לית ליה דצנועין עניים הוא דעבדו להו רבנן תקנתא אבל גנב לא עבדו ליה רבנן תקנתא

### Part 13
אמר רבא אי לאו דאמר רבי יוחנן צנועין ורבי דוסא אמרו דבר אחד הוה אמינא מאן תנא צנועין רבי מאיר היא

### Part 14
לאו אמר רבי מאיר מעשר ממון גבוה הוא ואפילו הכי לענין פדייה אוקמיה רחמנא ברשותיה דכתיב ואם גאל יגאל איש ממעשרו חמשתו יסף עליו

### Part 15
קרייה רחמנא מעשרו ומוסיף חומש

### Part 16
כרם רבעי נמי גמר קדש קדש ממעשר כתיב הכא קדש הלולים וכתיב גבי מעשר וכל מעשר הארץ מזרע הארץ מפרי העץ לה׳ הוא קדש

### Part 17
מה קדש דכתיב גבי מעשר אף על גב דממון גבוה הוא לענין פדייה אוקמיה רחמנא ברשותיה אף האי קדש נמי דכתיב גבי כרם רבעי אף על גב דלאו ממון דידיה הוא לענין אחולי אוקמיה רחמנא ברשותיה

### Part 18
דהא כי איתיה ברשותיה נמי הא לאו דידיה הוא והא מצי מחיל משום הכי מצי מחיל

### Part 19
אבל גבי לקט כיון דממונא דידיה כי איתיה ברשותיה הוא דמצי מפקר ליה כי ליתיה ברשותיה לא מצי מפקר ליה

### Part 20
אמר רבינא אי לאו דאמר רבי יוחנן צנועין ורבי דוסא אמרו דבר אחד הוה אמינא מאן תנא צנועין רבי דוסא היא כי היכי דלא תקשי סתם משנה לרבי יוחנן ורבי יוחנן

>Credit : William Davidson Edition
>License : CC-BY-NC