
### Part 1
אפומא דחד ולא אמרן אלא חד אבל בתרי לא וחד נמי לא אמרן אלא בדיני דמגיסתא אבל בי דוואר אינהו נמי חד אמומתא שדו ליה

### Part 2
אמר רב אשי כי הוינא בי רב הונא איבעיא לן אדם חשוב דסמכי עליה כבי תרי מפקי ממונא אפומיה ולא איבעי ליה לאסהודי או דלמא כיון דאדם חשוב הוא לא מצי משתמיט להו ומצי לאסהודי תיקו

### Part 3
אמר רב אשי האי בר ישראל דזבין ליה ארעא לגוי אמצרא דבר ישראל חבריה משמתינן ליה מאי טעמא אי נימא משום דינא דבר מצרא והאמר מר זבין מגוי וזבין לגוי ליכא משום דינא דבר מצרא

### Part 4
אלא דאמרינן ליה ארבעית לי אריא אמצראי משמתינן ליה עד דקביל עליה כל אונסא דאתי מחמתיה

### Part 5
מתני׳ נטלו מוכסין את חמורו ונתנו לו חמור אחר נטלו לסטים את כסותו ונתנו לו כסות אחרת הרי אלו שלו מפני שהבעלים מתייאשין מהן המציל מן הנהר או מן הגייס או מן הלסטין אם נתייאשו הבעלים הרי אלו שלו וכן נחיל של דבורים אם נתייאשו הרי אלו שלו

### Part 6
אמר רבי יוחנן בן ברוקה נאמנת אשה או קטן לומר מכאן יצא נחיל זה ומהלך בתוך שדה חבירו להציל את נחילו ואם הזיק משלם מה שהזיק אבל לא יקוץ את סוכו על מנת ליתן את הדמים רבי ישמעאל בנו של רבי יוחנן בן ברוקה אומר אף קוצץ ונותן את הדמים

### Part 7
גמ׳ תנא אם נטל מחזיר לבעלים הראשונים קסבר יאוש כדי לא קני ומעיקרא באיסורא אתא לידיה

### Part 8
ואיכא דאמרי אם בא להחזיר יחזיר לבעלים ראשונים מאי טעמא יאוש כדי קני מיהו אי אמר אי אפשי בממון שאינו שלי מחזיר לבעלים הראשונים

### Part 9
הרי אלו שלו מפני שהבעלים כו׳ אמר רב אשי לא שנו אלא לסטים גוי אבל ליסטים ישראל לא סבר למחר נקיטנא ליה בדינא

### Part 10
מתקיף לה רב יוסף אדרבה איפכא מסתברא גוים דדייני בגיתי לא מייאש ישראל כיון דאמרי מימר מייאש

### Part 11
אלא אי איתמר אסיפא איתמר המציל מן הגוים ומן הלסטים אם נתייאשו הבעלים אין סתמא לא

### Part 12
לא שנו אלא גוי משום דדייני בגיתי אבל לסטים ישראל כיון דאמרי מימר מייאש

### Part 13
תנן התם עורות של בעל הבית מחשבה מטמאתן

### Part 14
ושל עבדן אין מחשבה מטמאתן

### Part 15
של גזלן אין מחשבה מטמאתן ושל גנב מחשבה מטמאתן

### Part 16
רבי שמעון אומר חילוף הדברים של גזלן מחשבה מטמאתן של גנב אין מחשבה מטמאתן לפי שלא נתייאשו הבעלים

### Part 17
אמר עולא מחלוקת בסתם אבל בידוע דברי הכל יאוש קני רבה אמר בידוע נמי מחלוקת

### Part 18
אמר ליה אביי לרבה לא תיפלוג עליה דעולא דתנן במתניתין כוותיה לפי שלא נתייאשו הבעלים טעמא דלא נתייאשו הבעלים אבל נתייאשו הבעלים הרי אלו שלו

### Part 19
אמר ליה אנן לפי שאין יאוש לבעלים מתנינן לה

### Part 20
תנן נטלו מוכסין חמורו כו׳ מני

### Part 21
אי רבנן קשיא גזלן אי רבי שמעון קשיא גנב

### Part 22
בשלמא לעולא דאמר בידוע קני הכא נמי בידוע ודברי הכל

### Part 23
אלא לרבה דאמר בידוע נמי מחלוקת הא מני לא רבנן ולא רבי שמעון בלסטים מזויין ורבי שמעון היא

### Part 24
אי הכי היינו גזלן תרי גווני גזלן

### Part 25
תא שמע הגנב והגזלן והאנס הקדשן הקדש ותרומתן תרומה ומעשרותן מעשר

### Part 26
מני אי רבנן קשיא גזלן אי רבי שמעון קשיא גנב

### Part 27
בשלמא לעולא דאמר בידוע קני הכא נמי בידוע ודברי הכל היא אלא לרבה דאמר בידוע נמי מחלוקת הא מני לא רבנן ולא רבי שמעון

### Part 28
הכא נמי בלסטים מזויין ורבי שמעון היא אי הכי היינו גזלן תרי גווני גזלן

### Part 29
ואי בעית אימא הא מתניתא רבי היא דתניא רבי אמר גנב כגזלן

>Credit : William Davidson Edition
>License : CC-BY-NC