
### Part 1
ורבי יוחנן אמר לאחר נפילה מחלוקת

### Part 2
אבל בשעת נפילה מאי דברי הכל פטור והא מדקאמר רבי יוחנן לקמן לא תימא מתניתין רבי מאיר היא דאמר נתקל פושע הוא מכלל דרבי מאיר מחייב

### Part 3
אלא מאי דברי הכל חייב והא מדקאמר רבי יוחנן לקמן לא תימא מתניתין רבי מאיר היא דאמר נתקל פושע הוא מכלל דפטרי רבנן

### Part 4
אלא הא קא משמע לן דמפקיר נזקיו דהכא הוא דפטרי רבנן דאנוס הוא אבל מפקיר נזקיו דעלמא מחייבי

### Part 5
איתמר מפקיר נזקיו רבי יוחנן ורבי אלעזר חד אמר חייב וחד אמר פטור

### Part 6
לימא מאן דמחייב כרבי מאיר ומאן דפטר כרבנן

### Part 7
אליבא דרבי מאיר כולי עלמא לא פליגי כי פליגי אליבא דרבנן מאן דפטר כרבנן ומאן דמחייב אמר לך אנא דאמרי אפילו לרבנן עד כאן לא פטרי רבנן אלא במפקיר נזקיו דהכא משום דאנוס הוא אבל מפקיר נזקיו דעלמא מחייבי

### Part 8
תסתיים דרבי אלעזר הוא דאמר חייב דאמר רבי אלעזר משום רבי ישמעאל שני דברים אינן ברשותו של אדם ועשאן הכתוב כאילו הן ברשותו ואלו הן בור ברשות הרבים וחמץ משש שעות ולמעלה תסתיים

### Part 9
ומי אמר רבי אלעזר הכי והא אמר רבי אלעזר איפכא דתנן ההופך את הגלל ברשות הרבים והוזק בהן אחר חייב בנזקו ואמר רבי אלעזר לא שנו אלא שנתכוין לזכות בהן אבל לא נתכוין לזכות בהן פטור אלמא מפקיר נזקיו פטור

### Part 10
אמר רב אדא בר אהבה שהחזירה למקומה אמר רבינא משל דרב אדא בר אהבה למה הדבר דומה למוצא בור מגולה וכסהו וחזר וגילהו

### Part 11
אמר ליה מר זוטרא בריה דרב מרי לרבינא מי דמי התם לא אסתלק להו מעשה ראשון הכא אסתלק להו מעשה ראשון

### Part 12
הא לא דמי אלא למוצא בור מגולה וטממה וחזר וחפרה דאסתלקו להו מעשה ראשון וקיימא לה ברשותו

### Part 13
אלא אמר רב אשי כשהפכה לפחות משלשה

### Part 14
ומאי דוחקיה דרבי אלעזר לאוקמיה כגון שהפכה לפחות משלשה וטעמא דכי נתכוין לזכות בה הא אין מתכוין לזכות בה לא לוקמה למעלה משלשה ואף על גב דלא נתכוין לזכות בה חייב

### Part 15
אמר רבא מתניתין קשיתיה מאי אריא הפך לתני הגביה אלא שמע מינה כל הפך למטה משלשה הוא

### Part 16
ומדרבי אלעזר אמר חייב רבי יוחנן אמר פטור

### Part 17
ומי אמר רבי יוחנן הכי והתנן המצניע את הקוץ ואת הזכוכית והגודר גדרו בקוצים וגדר שנפל לרשות הרבים והוזק בהן אחר חייב בנזקו

### Part 18
ואמר רבי יוחנן לא שנו אלא במפריח אבל במצמצם פטור מצמצם מאי טעמא פטור לאו משום דהויא ליה בור ברשותו מכלל דחיובא דבור ברשות הרבים הוא אלמא מפקיר נזקיו חייב

### Part 19
לא לעולם אימא לך מפקיר נזקיו פטור ומצמצם מאי טעמא פטור משום דאתמר עלה אמר רב אחא בריה דרב איקא לפי שאין דרכן של בני אדם להתחכך בכתלים

### Part 20
ומי אמר רבי יוחנן הכי והא אמר רבי יוחנן הלכה כסתם משנה ותנן החופר בור ברשות הרבים ונפל לתוכו שור או חמור ומת חייב

### Part 21
אלא לעולם רבי יוחנן אמר חייב

### Part 22
ומדרבי יוחנן אמר חייב רבי אלעזר אמר פטור והאמר רבי אלעזר

>Credit : William Davidson Edition
>License : CC-BY-NC