
### Part 1
תבנו וקשו תנן משום דמשרקי

### Part 2
כל הקודם בהן זכה אמר רב בין בגופן בין בשבחן וזעירי אמר בשבחן אבל לא בגופן

### Part 3
במאי קמיפלגי רב סבר קנסו גופן משום שבחן וזעירי סבר לא קנסו גופן משום שבחן

### Part 4
תנן ההופך את הגלל ברשות הרבים והוזק בהן אחר חייב בנזקו ואילו כל הקודם זכה לא קתני

### Part 5
תנא לרישא והוא הדין לסיפא

### Part 6
והא תני עלה אסורין משום גזל

### Part 7
כי קתני אסורין משום גזל אכולה מתניתין קאי לאותו שקדם וזכה

### Part 8
והא לא קתני הכי דתנן המוציא תבנו וקשו לרשות הרבים לזבלים והוזק בהן אחר חייב בנזקו וכל הקודם בהן זכה ומותר משום גזל וההופך את הגלל לרשות הרבים והוזק בהן אחר חייב ואסור משום גזל

### Part 9
אמר רב נחמן בר יצחק גלל קרמית דבר שיש בו שבח קנסו גופו משום שבחו דבר שאין בו שבח לא קנסו

### Part 10
איבעיא להו לדברי האומר קנסו גופן משום שבחן לאלתר קנסינן או לכי מייתי שבחא קנסינן

### Part 11
תא שמע מדקאיירינן גלל

### Part 12
ותסברא כי איירינן גלל מיקמי דלשני רב נחמן לבתר דשני רב נחמן מי איכא למירמא גלל כלל

### Part 13
לימא כתנאי שטר שכתוב בו רבית קונסין אותו ואינו גובה לא את הקרן ולא את הרבית דברי רבי מאיר וחכמים אומרים גובה את הקרן אבל לא את הרבית לימא רב דאמר כרבי מאיר וזעירי דאמר כרבנן

### Part 14
אמר לך רב אנא דאמרי אפילו לרבנן עד כאן לא קאמרי רבנן התם אלא קרן דבהתירא אבל הכא קרן גופא קמזיק

### Part 15
וזעירי אמר לך אנא דאמרי אפילו לרבי מאיר עד כאן לא קאמר רבי מאיר התם אלא דמשעת כתיבה דעבד ליה שומא אבל הכא מי יימר דמזיק

### Part 16
לימא כהני תנאי המוציא תבנו וקשו לרשות הרבים לזבלים והוזק בהן אחר חייב בנזקו וכל הקודם בהן זכה ואסורין משום גזל רבן שמעון בן גמליאל אומר כל המקלקלין ברשות הרבים והזיקו חייבין לשלם וכל הקודם בהן זכה ומותרין משום גזל

### Part 17
הא גופא קשיא אמרת כל הקודם בהן זכה והדר קאמר אסורין משום גזל אלא לאו הכי קאמר וכל הקודם בהן זכה בשבחן ואסורין משום גזל אגופן ואתא רבן שמעון בן גמליאל למימר אפילו גופן נמי כל הקודם בהן זכה

### Part 18
לזעירי ודאי תנאי היא לרב מי לימא תנאי היא

### Part 19
אמר לך רב דכולי עלמא קנסו גופן משום שבחן והכא בהלכה ואין מורין כן קא מיפלגי דאתמר רב הונא אמר רב הלכה ואין מורין כן רב אדא בר אהבה אמר הלכה ומורין כן

### Part 20
איני והא רב הונא אפקר חושלי רב אדא בר אהבה אפקר

>Credit : William Davidson Edition
>License : CC-BY-NC