
### Part 1
בני חורין ובני ברית בני חורין למעוטי עבדים בני ברית למעוטי גוים

### Part 2
וצריכא דאי אשמעינן עבד משום דאין לו יחס אבל גוי דיש לו יחס אימא לא ואי אשמעינן גוי משום דלא שייך במצות אבל עבד דשייך במצות אימא לא צריכא

### Part 3
והנשים בכלל הנזק מנהני מילי

### Part 4
אמר רב יהודה אמר רב וכן תנא דבי רבי ישמעאל אמר קרא איש או אשה כי יעשו מכל חטאת השוה הכתוב אשה לאיש לכל עונשין שבתורה

### Part 5
דבי רבי אלעזר תנא ואלה המשפטים אשר תשים לפניהם השוה הכתוב אשה לאיש לכל דינין שבתורה

### Part 6
דבי חזקיה ורבי יוסי הגלילי תנא אמר קרא והמית איש או אשה השוה הכתוב אשה לאיש לכל מיתות שבתורה

### Part 7
וצריכי דאי אשמעינן קמייתא התם הוא דחס רחמנא עלה כי היכי דתהוי לה כפרה אבל דינין איש דבר משא ומתן אין אשה לא

### Part 8
ואי אשמעינן דינין כי היכי דתיהוי לה חיותא אבל כפרה איש דבר מצוה אין אשה דלאו בת מצוה לא

### Part 9
ואי אשמעינן הני תרתי הכא משום כפרה והכא משום חיותא אבל לענין קטלא איש דבר מצוה לשלם כופר אשה לא

### Part 10
ואי אשמעינן כופר משום דאיכא איבוד נשמה אבל הני תרתי דליכא איבוד נשמה אימא לא צריכא

### Part 11
הניזק והמזיק בתשלומין

### Part 12
אתמר פלגא נזקא רב פפא אמר ממונא רב הונא בריה דרב יהושע אמר קנסא

### Part 13
רב פפא אמר ממונא קסבר סתם שוורים לאו בחזקת שימור קיימן ובדין הוא דבעי לשלומי כוליה ורחמנא הוא דחס עליה דאכתי לא אייעד תוריה

### Part 14
רב הונא בריה דרב יהושע אמר קנסא קסבר סתם שוורים בחזקת שימור קיימי ובדין הוא דלא לשלם כלל ורחמנא הוא דקנסיה כי היכי דלנטריה לתוריה

### Part 15
תנן הניזק והמזיק בתשלומין בשלמא למאן דאמר פלגא נזקא ממונא היינו דשייך ניזק בתשלומין אלא למאן דאמר פלגא נזקא קנסא השתא דלאו דידיה שקיל בתשלומין איתיה

### Part 16
לא נצרכא אלא לפחת נבילה

### Part 17
פחת נבילה הא תנא ליה רישא תשלומי נזק מלמד שהבעלים מטפלין בנבילה

### Part 18
חדא בתם וחדא במועד

### Part 19
וצריכא דאי אשמעינן תם משום דאכתי לא אייעד אבל מועד אימא לא ואי אשמעינן מועד משום דקא משלם כוליה אבל תם אימא לא צריכא

### Part 20
תא שמע מה בין תם למועד שהתם משלם חצי נזק מגופו ומועד משלם נזק שלם מן העלייה

### Part 21
ואם איתא ליתני נמי הא תם אינו משלם על פי עצמו מועד משלם על פי עצמו

### Part 22
תנא ושייר מאי שייר דהאי שייר

### Part 23
שייר חצי כופר

### Part 24
אי משום חצי כופר לאו שיורא הוא הא מני רבי יוסי הגלילי היא דאמר תם משלם חצי כופר

### Part 25
תא שמע

>Credit : William Davidson Edition
>License : CC-BY-NC