
### Part 1
כיון דמשעבד ליה לניזק לאו כל כמיניה אמר ליה אינו מכור

### Part 2
והתניא מכרו מכור חוזר וגובהו וכי מאחר שחוזר וגובהו למה מכור לרידיא

### Part 3
שמע מינה לוה ומוכר מטלטלין בית דין גובין לו מהם שאני התם דכמאן דעשאו אפותיקי דמי

### Part 4
והאמר רבא עשה עבדו אפותיקי ומכרו בעל חוב גובה הימנו שורו אפותיקי ומכרו אין בעל חוב גובה הימנו

### Part 5
עבד מאי טעמא משום דאית ליה קלא האי נמי כיון דנגח קלא אית ליה דתורא נגחנא קרו ליה

### Part 6
תני רב תחליפא בר מערבא קמיה דרבי אבהו מכרו אין מכור הקדישו מוקדש

### Part 7
מכרו מאן אילימא מזיק מכרו אין מכור מני רבי עקיבא היא דאמר הוחלט השור והקדישו מוקדש אתאן לרבי ישמעאל דאמר יושם השור בבית דין

### Part 8
אלא ניזק מכרו אינו מכור מני רבי ישמעאל הקדישו מוקדש אתאן לרבי עקיבא

### Part 9
לעולם מזיק ודברי הכל מכרו אינו מכור אפילו לרבי ישמעאל דהא משעבדא ליה לניזק

### Part 10
הקדישו מוקדש אפילו לרבי עקיבא משום דרבי אבהו דאמר רבי אבהו גזירה שמא יאמרו הקדש יוצא בלא פדיון

### Part 11
תנו רבנן שור תם שהזיק עד שלא עמד בדין מכרו מכור הקדישו מוקדש שחטו ונתנו במתנה מה שעשה עשוי משעמד בדין מכרו אינו מכור הקדישו אינו מוקדש שחטו ונתנו במתנה לא עשה ולא כלום

### Part 12
קדמו בעלי חובות והגביהו בין חב עד שלא הזיק בין הזיק עד שלא חב לא עשו ולא כלום לפי שאין משתלם אלא מגופו

### Part 13
מועד שהזיק בין שעמד בדין בין שלא עמד בדין מכרו מכור הקדישו מוקדש שחטו ונתנו במתנה מה שעשה עשוי קדמו בעלי חובות והגביהו בין חב עד שלא הזיק בין הזיק עד שלא חב מה שעשה עשוי לפי שאין משתלם אלא מן העלייה

### Part 14
אמר מר מכרו מכור לרדיא

### Part 15
הקדישו מוקדש משום דרבי אבהו

### Part 16
שחטו ונתנו במתנה מה שעשה עשוי בשלמא נתנו במתנה מה שעשה עשוי לרדיא אלא שחטו ליתי ולשתלם מבשריה

### Part 17
דתניא חי אין לי אלא חי שחטו מנין תלמוד לומר ומכרו את השור מכל מקום

### Part 18
אמר רב שיזבי לא נצרכא אלא לפחת שחיטה

### Part 19
אמר רב הונא בריה דרב יהושע זאת אומרת המזיק שעבודו של חבירו פטור

### Part 20
פשיטא מהו דתימא התם הוא דאמר ליה לא חסרתיך ולא מידי דאמר ליה זיקא בעלמא הוא דשקלי מינך אבל בעלמא ליחייב קא משמע לן

### Part 21
הא נמי רבה אמרה דאמר רבה השורף שטרותיו של חבירו פטור

### Part 22
מהו דתימא התם הוא דאמר ליה ניירא בעלמא קלאי מינך אבל היכא דחפר בה בורות שיחין ומערות ליחייב קא משמע לן דהא הכא כמאן דחפר בה בורות שיחין ומערות דמי וקאמר מה שעשה עשוי

### Part 23
קדמו בעלי חובות והגביהו בין חב עד שלא הזיק בין הזיק עד שלא חב לא עשה ולא כלום לפי שאין משלם אלא מגופו

### Part 24
בשלמא הזיק עד שלא חב ניזקין קדמו אבל חב עד שלא הזיק בעל חוב קדים

>Credit : William Davidson Edition
>License : CC-BY-NC