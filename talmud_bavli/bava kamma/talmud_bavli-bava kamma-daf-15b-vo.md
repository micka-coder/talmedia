
### Part 1
המית שורי את פלוני או שורו של פלוני הרי זה משלם על פי עצמו

### Part 2
מאי לאו בתם

### Part 3
לא במועד אבל תם מאי הכי נמי דאין משלם על פי עצמו אי הכי אדתני סיפא המית שורי את עבדו של פלוני אין משלם על פי עצמו לפלוג וליתני בדידיה

### Part 4
במה דברים אמורים במועד אבל בתם אינו משלם על פי עצמו

### Part 5
כולה במועד קמיירי

### Part 6
תא שמע זה הכלל כל המשלם יותר על מה שהזיק אינו משלם על פי עצמו מאי לאו הא פחות ממה שהזיק משלם

### Part 7
לא הא כמה שהזיק משלם

### Part 8
אבל פחות מאי הכי נמי דלא משלם אי הכי אדתני זה הכלל כל המשלם יותר על מה שהזיק אינו משלם על פי עצמו ליתני זה הכלל כל שאינו משלם כמה שהזיק דמשמע פחות ומשמע יותר תיובתא

### Part 9
והלכתא פלגא נזקא קנסא

### Part 10
תיובתא והלכתא

### Part 11
אין טעמא מאי הויא תיובתא משום דלא קתני כמו שהזיק

### Part 12
לא פסיקא ליה כיון דאיכא חצי נזק צרורות דהלכתא גמירא לה דממונא הוא משום הכי לא קתני

### Part 13
והשתא דאמרת פלגא נזקא קנסא האי כלבא דאכל אימרי ושונרא דאכלה תרנגולא משונה הוא ולא מגבינן בבבל

### Part 14
והני מילי ברברבי אבל בזוטרי אורחיה הוא

### Part 15
ואי תפס לא מפקינן מיניה

### Part 16
ואי אמר קבעו לי זימנא דאזלינא לארעא דישראל קבעינן ליה ואי לא אזיל משמתינן ליה

### Part 17
ובין כך ובין כך משמתינן ליה עד דמסלק הזיקא

### Part 18
מדרבי נתן דתניא רבי נתן אומר מניין שלא יגדל אדם כלב רע בתוך ביתו ואל יעמיד סולם רעוע בתוך ביתו תלמוד לומר לא תשים דמים בביתך

### Part 19
מתני׳ חמשה תמין וחמשה מועדין

### Part 20
הבהמה אינה מועדת לא ליגח ולא ליגוף ולא לשוך ולא לרבוץ ולא לבעוט

### Part 21
השן מועדת לאכול את הראוי לה הרגל מועדת לשבור בדרך הילוכה ושור המועד ושור המזיק ברשות הניזק והאדם

### Part 22
הזאב והארי והדוב והנמר והברדלס והנחש הרי אלו מועדין רבי אלעזר אומר בזמן שהן בני תרבות אינן מועדין והנחש מועד לעולם

### Part 23
גמ׳ מדקתני השן מועדת לאכול מכלל דבחצר הניזק עסקינן וקתני בהמה אינה מועדת לשלם כוליה אבל חצי נזק משלמת

### Part 24
מני רבנן היא דאמרי משונה קרן בחצר הניזק חצי נזק הוא דמשלם

### Part 25
אימא סיפא שור המועד ושור המזיק ברשות הניזק והאדם אתאן לרבי טרפון דאמר משונה קרן בחצר הניזק נזק שלם הוא דמשלם

### Part 26
רישא רבנן וסיפא רבי טרפון

### Part 27
אין דהאמר ליה שמואל לרב יהודה שיננא שבוק מתניתין ותא אבתראי רישא רבנן וסיפא רבי טרפון

### Part 28
רבי אלעזר משמיה דרב אמר

>Credit : William Davidson Edition
>License : CC-BY-NC