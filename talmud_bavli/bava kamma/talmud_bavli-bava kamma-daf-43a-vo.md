
### Part 1
או גיורת זכה

### Part 2
אמר רבה בגרושה וכן אמר רב נחמן בגרושה

### Part 3
אמרי גרושה נמי תיפלוג בדמי ולדות

### Part 4
אמר רב פפא התורה זכתה דמי ולדות לבעל אפילו בא עליה בזנות מאי טעמא אמר קרא כאשר ישית עליו בעל האשה

### Part 5
ונוקמה לרבה כגון שגבו מעות ולרב נחמן כגון שגבו קרקע

### Part 6
דאמר רבה גבו קרקע יש לו גבו מעות אין לו ורב נחמן אמר גבו מעות יש לו גבו קרקע אין לו

### Part 7
הני מילי לבני מערבא אליבא דרבנן

### Part 8
כי קאמרי הכא כרבי

### Part 9
אמר רבי שמעון בן לקיש שור שהמית את העבד שלא בכוונה פטור משלשים שקלים שנאמר כסף שלשים שקלים יתן לאדניו והשור יסקל כל זמן שהשור בסקילה הבעלים משלמין שלשים שקלים אין השור בסקילה אין הבעלים משלמין שלשים שקלים

### Part 10
אמר רבה שור שהמית בן חורין שלא בכוונה פטור מכופר שנאמר השור יסקל וגם בעליו יומת אם כפר יושת עליו כל זמן שהשור בסקילה בעלים משלמין כופר אין השור בסקילה אין בעלים משלמין כופר

### Part 11
איתיביה אביי המית שורי את פלוני או שורו של פלוני הרי זה משלם על פי עצמו מאי לאו כופר

### Part 12
לא דמים

### Part 13
אי דמים אימא סיפא המית שורי את עבדו של פלוני אינו משלם על פי עצמו ואי דמים אמאי לא

### Part 14
אמר ליה יכילנא לשנויי לך רישא דמים וסיפא קנס מיהו שנוייא דחיקא לא משנינא לך אידי ואידי דמים

>Credit : William Davidson Edition
>License : CC-BY-NC