
### Part 1
אומר לו הרי שלך לפניך והאי כיון דמטא עידן איסורא ודאי מייאש ואי סלקא דעתך יאוש קנה אמאי אומר לו הרי שלך לפניך דמי מעליא בעי שלומי ליה

### Part 2
אמר ליה כי קאמינא אנא זה מתייאש וזה רוצה לקנות האי זה מתייאש וזה אינו רוצה לקנות

### Part 3
איתיביה אביי לרבה קרבנו ולא הגזול היכי דמי אילימא לפני יאוש למה לי קרא פשיטא

### Part 4
אלא לאו לאחר יאוש שמע מינה יאוש לא קני

### Part 5
אמר ליה רבא וליטעמיך הא דתניא משכבו ולא הגזול

### Part 6
היכי דמי אילימא דגזל עמרא ועבדיה משכב מי איכא למאן דאמר שינוי מעשה לא קני אלא מאי אית לך למימר דגזל משכב דחבריה הכי נמי דגזל קרבן דחבריה

### Part 7
איתיביה אביי לרב יוסף עורות של בעל הבית מחשבה מטמאתן

### Part 8
ושל עבדן אין מחשבה מטמאתן

### Part 9
של גנב מחשבה מטמאתן של גזלן אין מחשבה מטמאתן

### Part 10
רבי שמעון אומר חילוף הדברים של גזלן מחשבה מטמאתן ושל גנב אין מחשבה מטמאתן לפי שלא נתייאשו הבעלים

### Part 11
ושמע מינה יאוש קנה אמר ליה הכא במאי עסקינן כגון שקיצען

### Part 12
מתקיף לה רבה בר רב חנן והלא עיצבא שנו כאן ועיצבא אין צריכה קיצוע

### Part 13
דתנן כל מקום שאין חסרון מלאכה מחשבה מטמאתו יש חסרון מלאכה אין מחשבה מטמאתו חוץ מן העיצבא

### Part 14
אלא אמר רבא האי מילתא קשי בה רבה לרב יוסף עשרין ותרתין שנין ולא איפרקה עד דיתיב רב יוסף ברישא ופרקה שינוי השם כשינוי מעשה דמי

### Part 15
שינוי מעשה מאי טעמא התם מעיקרא עצים השתא כלים שינוי השם נמי מעיקרא קרו ליה משכא והשתא אברזין

### Part 16
והרי מריש דאיכא שינוי השם דמעיקרא כשורא והשתא טללא ותנן על המריש הגזול שבנאו בבירה שנוטל דמיו מפני תקנת השבים

### Part 17
טעמא מפני תקנת השבים

>Credit : William Davidson Edition
>License : CC-BY-NC