
### Part 1
מאי טעמא דרב חסדא הואיל ואנקטה נגרי ברייתא

### Part 2
ומי אמר רבא הכי והאמר רבא האי מאן דחזייה לחבריה דאגבה אימרא מעדרא דידיה ורמא ביה קלא ושדייה ולא ידע אי הדריה אי לא הדריה ומת או נגנב חייב באחריותו

### Part 3
מאי לאו אף על גב דמני לא דלא מני

### Part 4
ומי אמר רב הכי והאמר רב החזירו לעדר שבמדבר יצא אמר רב חנן בר אבא מודה רב ברקועתא

### Part 5
לימא כתנאי הגונב טלה מן העדר וסלע מן הכיס למקום שגנב יחזיר דברי רבי ישמעאל רבי עקיבא אומר צריך דעת בעלים

### Part 6
סברוה דכולי עלמא אית להו דרבי יצחק דאמר רבי יצחק אדם עשוי למשמש בכיסו בכל שעה מאי לאו בסלע לדעת ובפלוגתא דרב ושמואל

### Part 7
לא בטלה שלא לדעת ובפלוגתא דרב חסדא ורבי יוחנן

### Part 8
אמר רב זביד משמיה דרבא בשומר שגנב מרשות בעלים כולי עלמא לא פליגי כדרב חסדא והכא בשומר שגנב מרשותו שיחזיר למקום שגנב קמיפלגי רבי עקיבא סבר כלתה לו שמירתו ורבי ישמעאל סבר לא כלתה לו שמירתו

### Part 9
לימא מנין פוטר תנאי היא דתניא הגוזל את חבירו והבליע לו בחשבון תני חדא יצא ותניא אידך לא יצא

### Part 10
סברוה דכולי עלמא אית להו דרבי יצחק דאמר אדם עשוי למשמש בכיסו בכל שעה ושעה מאי לאו בהא קמיפלגי דמאן דאמר יצא סבר מנין פוטר ומאן דאמר לא יצא סבר מנין אינו פוטר

### Part 11
אמרי אי סבירא לן כרבי יצחק כולי עלמא לא פליגי דמנין פוטר אלא בדרבי יצחק קמיפלגי מר אית ליה דרבי יצחק ומר לית ליה דרבי יצחק

### Part 12
ואי בעית אימא דכולי עלמא אית להו דרבי יצחק ולא קשיא הא דמני ורמא ליה בכיסיה והא דמני ורמא לידיה

### Part 13
ואיבעית אימא אידי ואידי דמני ורמא בכיסיה הא דאית ליה זוזי אחריני בכיסיה הא דלית ליה זוזי אחריני בכיסיה

### Part 14
מתני׳ אין לוקחין מן הרועים צמר וחלב וגדיים ולא משומרי פירות עצים ופירות

### Part 15
אבל לוקחין מן הנשים כלי צמר ביהודה וכלי פשתן בגליל ועגלים בשרון וכולן שאמרו להטמין אסור ולוקחין ביצים ותרנגולין מכל מקום

### Part 16
גמ׳ תנו רבנן אין לוקחין מן הרועים לא עזים ולא גדיים ולא גיזין ולא תלושין של צמר אבל לוקחין מהן תפורין מפני שהן שלהן ולוקחין מהן חלב וגבינה במדבר ולא בישוב

### Part 17
ולוקחין מהן ארבע וחמש צאן ארבע וחמש גיזין אבל לא שתי צאן ולא שתי גיזין

### Part 18
רבי יהודה אומר בייתות לוקחין מהן מדבריות אין לוקחין מהן כללו של דבר כל שהרועה מוכר ובעל הבית מרגיש בו לוקחין מהן אין מרגיש בו אין לוקחין מהן

### Part 19
אמר מר לוקחין מהן ארבע וחמש צאן ארבע וחמש גיזין השתא יש לומר ארבעה זבנינן חמשה מיבעיא אמר רב חסדא ארבעה מתוך חמשה ואיכא דאמרי אמר רב חסדא ארבעה מעדר קטן וחמש מעדר גדול

### Part 20
הא גופא קשיא אמרת ארבע וחמש צאן ארבע וחמש גיזין ארבע וחמש אין אבל שלש לא אימא סיפא אבל לא שתי צאן הא שלש זבנינן

### Part 21
לא קשיא הא בברייתא הא בכחישתא

### Part 22
רבי יהודה אומר בייתות לוקחין מהן מדבריות אין לוקחין מהן כו׳ איבעיא להו רבי יהודה ארישא קאי ולחומרא או דלמא אסיפא קאי ולקולא

### Part 23
ארישא קאי ולחומרא דאמר לוקחין מהן ארבעה וחמשה צאן הני מילי בייתות אבל מדבריות אפילו ארבעה וחמשה לא או דלמא אסיפא קאי ולקולא דאמר אבל לא שתי צאן ולא שתי גיזין הני מילי מדבריות אבל בייתות שתים נמי לוקחין

### Part 24
תא שמע דתניא רבי יהודה אומר לוקחין בייתות מהן ואין לוקחין מהן מדבריות ובכל מקום לוקחין מהן ארבעה וחמשה צאן

>Credit : William Davidson Edition
>License : CC-BY-NC