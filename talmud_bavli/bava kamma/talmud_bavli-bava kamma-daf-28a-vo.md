
### Part 1
עמך בן בג בג יחידאה הוא ופליגי רבנן עליה

### Part 2
רבי ינאי אמר מאי שבור את שיניו בדין

### Part 3
אי הכי ואמור לו ואומרים לו מיבעי ליה שלי אני נוטל שלו הוא נוטל מיבעי ליה קשיא

### Part 4
תא שמע שור שעלה על גבי חבירו להורגו ובא בעל התחתון ושמט את שלו ונפל עליון ומת פטור מאי לאו במועד דליכא פסידא

### Part 5
לא בתם דאיכא פסידא

### Part 6
אי הכי אימא סיפא דחפו לעליון ומת חייב ואי בתם אמאי חייב

### Part 7
שהיה לו לשמטו ולא שמטו

### Part 8
תא שמע הממלא חצר חבירו כדי יין וכדי שמן בעל החצר משבר ויוצא משבר ונכנס

### Part 9
אמר רב נחמן בר יצחק משבר ויוצא לבית דין משבר ונכנס להביא זכיותיו

### Part 10
תא שמע מניין לנרצע שכלו לו ימיו ורבו מסרהב בו לצאת וחבל ועשה בו חבורה שהוא פטור

### Part 11
תלמוד לומר לא תקחו כפר לשוב לא תקחו כופר לשב

### Part 12
הכא במאי עסקינן בעבדא גנבא

### Part 13
עד האידנא לא גנב והשתא גנב עד האידנא הוה אימתיה דרביה עליה השתא לית ליה אימתא דרביה עליה

### Part 14
רב נחמן בר יצחק אמר בעבד שמסר לו רבו שפחה כנענית עד האידנא היתירא והשתא איסורא

### Part 15
תא שמע המניח את הכד ברשות הרבים ובא אחר ונתקל בה ושברה פטור טעמא דנתקל בה הא שברה חייב

### Part 16
אמר רב זביד משמיה דרבא הוא הדין אפילו שברה והאי דקתני נתקל איידי דקבעי למיתני סיפא אם הוזק בעל חבית חייב בנזקו דדוקא נתקל אבל שבר לא דהוא אזיק נפשיה קתני רישא נתקל

### Part 17
תא שמע וקצתה את כפה ממון מאי לאו בשאינה יכולה להציל על ידי דבר אחר לא שיכולה להציל על ידי דבר אחר

### Part 18
אבל אינה יכולה להציל על ידי דבר אחר פטורה אי הכי אדתני סיפא ושלחה ידה פרט לשליח בית דין לפלוג ולתני בדידה במה דברים אמורים בשיכולה להציל על ידי דבר אחר אבל אינה יכולה להציל על ידי דבר אחר פטורה

### Part 19
הכי נמי קאמר במה דברים אמורים בשיכולה להציל על ידי דבר אחר אבל אינה יכולה להציל על ידי דבר אחר נעשה ידה כשליח בית דין ופטורה

### Part 20
תא שמע הרי שהיתה דרך הרבים עוברת בתוך שדהו נטלה ונתן להם מן הצד מה שנתן נתן ושלו לא הגיעו

### Part 21
ואי אמרת עביד איניש דינא לנפשיה לנקוט פזרא וליתיב

### Part 22
אמר רב זביד משמיה דרבא גזירה שמא יתן להם דרך עקלתון

### Part 23
רב משרשיא אמר בנותן להם דרך עקלתון

### Part 24
רב אשי אמר כל מן הצד דרך עקלתון הוא קרובה לזה ורחוקה לזה

### Part 25
אי הכי אמאי שלו לא הגיעו לימא להו שקולו דידכו והבו לי דידי

### Part 26
משום דרב יהודה דאמר רב יהודה מיצר שהחזיקו בו רבים אסור לקלקלו

### Part 27
תא שמע בעל הבית שהניח פאה מצד אחד ובאו עניים ונטלו מצד אחר זה וזה פאה ואי אמרת עביד איניש דינא לנפשיה אמאי זה וזה פאה לנקוט פזרא וליתיב

### Part 28
אמר רבא מאי זה וזה פאה לפוטרן מן המעשר

### Part 29
כדתניא המפקיר את כרמו והשכים בבקר ובצרו חייב בפרט ובעוללות ובשכחה ובפאה ופטור מן המעשר

### Part 30
מתני׳ נשברה כדו ברשות הרבים והוחלק אחד במים או שלקה בחרסית חייב רבי יהודה אומר במתכוין חייב באינו מתכוין פטור

### Part 31
גמ׳ אמר רב יהודה אמר רב לא שנו אלא שטינפו כליו במים

>Credit : William Davidson Edition
>License : CC-BY-NC