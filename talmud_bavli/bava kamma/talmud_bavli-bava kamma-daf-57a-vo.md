
### Part 1
החזירה למקום שיראנה אינו חייב לטפל בה נגנבה או אבדה חייב באחריותה

### Part 2
מאי נגנבה או אבדה לאו נגנבה מביתו ואבדה מביתו

### Part 3
לא ממקום שהחזירה

### Part 4
והא קתני אינו חייב ליטפל בה

### Part 5
אמר ליה הכא במאי עסקינן כגון שהחזירה בצהרים

### Part 6
ותרתי קתני והכי קתני החזירה שחרית למקום שיראנה ושכיח דעייל ונפיק וחזי לה אינו חייב ליטפל בה החזירה בצהרים למקום שיראנה דלא שכיח דעייל ונפיק דלא חזי לה ונגנבה או אבדה חייב באחריותה

### Part 7
איתיביה לעולם הוא חייב עד שיחזירנה לרשותו מאי לעולם לאו אפילו מביתו שמע מינה כשומר שכר דמי

### Part 8
אמר ליה מודינא לך בבעלי חיים דכיון דנקטי להו ניגרא ברייתא בעי נטירותא יתירתא

### Part 9
איתיביה רבה לרב יוסף השב אין לי אלא בביתו לגינתו ולחורבתו מנין תלמוד לומר תשיבם מכל מקום

### Part 10
מאי לגינתו ולחורבתו אילימא לגינתו המשתמרת ולחורבתו המשתמרת היינו ביתו אלא פשיטא לגינתו שאינה משתמרת ולחורבתו שאינה משתמרת שמע מינה כשומר חנם דמי

### Part 11
אמר ליה לעולם לגינתו המשתמרת ולחורבתו המשתמרת ודקא קשיא לך היינו ביתו הא קא משמע לן דלא בעינן דעת בעלים כדרבי אלעזר

### Part 12
דאמר רבי אלעזר הכל צריכין דעת בעלים חוץ מהשבת אבידה שהרי ריבתה בו תורה השבות הרבה

### Part 13
אמר ליה אביי לרב יוסף ואת לא תסברא דשומר אבידה כשומר חנם דמי והא אמר רבי חייא בר אבא אמר רבי יוחנן הטוען טענת גנב באבידה משלם תשלומי כפל ואי סלקא דעתך שומר שכר הוי אמאי משלם תשלומי כפל קרנא בעי שלומי

### Part 14
אמר ליה הכא במאי עסקינן כגון שטוען טענת לסטים מזויין

### Part 15
אמר ליה ליסטים מזויין גזלן הוא

### Part 16
אמר ליה שאני אומר לסטים מזויין כיון דמיטמר מאינשי גנב הוא

### Part 17
איתיביה

>Credit : William Davidson Edition
>License : CC-BY-NC