
### Part 1
ולא קבל עליו שמירת נזקיו

### Part 2
אי הכי אימא סיפא נפרצה בלילה או שפרצוה לסטים ויצתה והזיקה פטור הא ביום חייב הא לא קבל עליו שמירת נזקיו

### Part 3
הכי קאמר אם קבל עליו שמירת נזקיו חייב נפרצה בלילה או שפרצוה לסטים ויצתה והזיקה פטור

### Part 4
איני והא תני רב יוסף חצר השותפים והפונדק חייב בהן על השן ועל הרגל תיובתא דרבי אלעזר

### Part 5
אמר לך רבי אלעזר ותסברא מתניתא מי לא פליגי והתניא ארבעה כללות היה רבי שמעון בן אלעזר אומר בנזקין כל שהוא רשות לניזק ולא למזיק חייב בכל דמזיק ולא לניזק פטור מכל

### Part 6
לזה ולזה כגון חצר השותפים והבקעה פטור בה על השן ועל הרגל על הנגיחה ועל הנגיפה ועל הנשיכה ועל הרביצה ועל הבעיטה תם משלם חצי נזק מועד משלם נזק שלם

### Part 7
לא לזה ולא לזה כגון חצר שאינו של שניהם חייב בו על השן ועל הרגל על הנגיחה ועל הנשיכה ועל הנגיפה ועל הרביצה ועל הבעיטה תם משלם חצי נזק מועד משלם נזק שלם

### Part 8
קתני מיהת חצר השותפין והבקעה פטור בה על השן ועל הרגל

### Part 9
קשיא אהדדי

### Part 10
כי תניא ההיא בחצר מיוחדת לזה ולזה בין לפירות בין לשוורים ההיא דרב יוסף בחצר מיוחדת לפירות ואינה מיוחדת לשוורים דלגבי שן הויא לה חצר הניזק

### Part 11
דיקא נמי דקתני הכא דומיא דפונדק וקתני התם דומיא דבקעה שמע מינה

### Part 12
מתקיף לה רבי זירא כיון דמיוחדת לפירות הא בעינן ובער בשדה אחר וליכא

### Part 13
אמר ליה אביי כיון דאינה מיוחדת לשוורים שדה אחר קרינא ביה

### Part 14
אמר ליה רב אחא מדיפתי לרבינא לימא מדמתניתא לא פליגי אמוראי נמי לא פליגי

### Part 15
אמר ליה אין ואם תמצא לומר פליגי בקושיא דרבי זירא ובפירוקא דאביי פליגי

### Part 16
גופא ארבעה כללות היה רבי שמעון בן אלעזר אומר בנזקין כל שהוא רשות לניזק ולא למזיק חייב בכל

### Part 17
על הכל לא קתני אלא חייב בכל בכולי נזק

### Part 18
מני רבי טרפון היא דאמר משונה קרן בחצר הניזק נזק שלם משלם

### Part 19
אימא סיפא לא לזה ולא לזה כגון חצר שאינו של שניהם חייב בה על השן ועל הרגל

### Part 20
מאי לא לזה ולא לזה אילימא לא לזה ולא לזה כלל אלא דאחר והא בעינא ובער בשדה אחר וליכא

### Part 21
אלא פשיטא לא לזה ולא לזה אלא דחד וקתני סיפא תם משלם חצי נזק ומועד משלם נזק שלם

### Part 22
אתאן לרבנן דאמרי משונה קרן בחצר הניזק חצי נזק הוא דמשלם

### Part 23
רישא רבי טרפון וסיפא רבנן

### Part 24
אין דהא אמר ליה שמואל לרב יהודה שיננא שבוק מתניתין ותא אבתראי רישא רבי טרפון וסיפא רבנן

### Part 25
רבינא משמיה דרבא אמר כולה רבי טרפון היא ומאי לא לזה ולא לזה לא לזה ולא לזה לפירות אלא דחד לזה ולזה לשוורים

### Part 26
דלגבי שן הויא לה חצר הניזק לגבי קרן הויא לה רשות הרבים

### Part 27
אי הכי ארבעה שלשה הוו

### Part 28
אמר רב נחמן בר יצחק

>Credit : William Davidson Edition
>License : CC-BY-NC