
### Part 1
הא לאו הכי הדר בעיניה אמר רב יוסף מריש שמו עליו דתניא צלעות הבית אלו המלטטין והעבים אלו המרישות

### Part 2
רבי זירא אמר שינוי החוזר לברייתו בשינוי השם לא הוי שינוי

### Part 3
ושינוי השם שאינו חוזר לברייתו מי הוי שינוי והרי צינור דמעיקרא קציצתא והשתא צינורא ותניא צינור שחקקו ולבסוף קבעו פוסל את המקוה

### Part 4
קבעו ולבסוף חקקו אינו פוסל את המקוה

### Part 5
ואי אמרת שינוי השם מילתא היא אפילו קבעו ולבסוף חקקו נמי ליפסל

### Part 6
שאני שאיבה דמדרבנן היא אי הכי אפילו דרישא נמי התם איכא תורת כלי עליו בתלוש הכא אין תורת כלי עליו בתלוש

### Part 7
מיתיבי הגנב והגזלן והאנס הקדישן הקדש ותרומתן תרומה ומעשרותן מעשר

### Part 8
אמרי התם איכא שינוי השם דמעיקרא טיבלא והשתא תרומה הקדש מעיקרא חולין והשתא הקדש

### Part 9
אמר רב חסדא אמר רבי יונתן מניין לשנוי שהוא קונה שנאמר והשיב את הגזלה מה תלמוד לומר אשר גזל אם כעין שגזל יחזיר ואם לאו דמים בעלמא בעי שלומי 

### Part 10
האי אשר גזל מיבעי למעוטי גזל אביו שאינו מוסיף חומש על גזל אביו

### Part 11
אם כן ניכתוב רחמנא והשיב את גזילו אשר גזל למה לי למכתב שמע מינה תרתי

### Part 12
ואיכא דאמרי אמר רב חסדא אמר רבי יונתן מניין לשנויי שאינו קונה שנאמר והשיב את הגזילה מכל מקום והא כתיב אשר גזל ההוא מיבעי ליה על גזילו שלו מוסיף חומש ואין מוסיף חומש על גזל אביו

### Part 13
אמר עולא מניין ליאוש שאינו קונה שנאמר והבאתם גזול את הפסח ואת החולה גזול דומיא דפסח מה פסח דלית ליה תקנתא כלל

>Credit : William Davidson Edition
>License : CC-BY-NC