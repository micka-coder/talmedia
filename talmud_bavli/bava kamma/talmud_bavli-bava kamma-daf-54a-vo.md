
### Part 1
או מיבעי ליה לחלק ורבי יהודה לחלק מונפל נפקא ורבנן ונפל טובא משמע

### Part 2
אימא ונפל כלל שור וחמור פרט כלל ופרט אין בכלל אלא מה שבפרט שור וחמור אין מידי אחרינא לא

### Part 3
אמרי בעל הבור ישלם חזר וכלל כלל ופרט וכלל אי אתה דן אלא כעין הפרט מה הפרט מפורש בעלי חיים אף כל בעלי חיים

### Part 4
אי מה הפרט מפורש דבר שנבלתה מטמאה במגע ובמשא אף כל דבר שנבלתה מטמאה במגע ובמשא אבל עופות לא

### Part 5
אם כן נכתוב רחמנא חד פרטא הי נכתוב אי כתב שור הוה אמינא קרב לגבי מזבח אין שאינו קרב לגבי מזבח לא ואי כתב רחמנא חמור הוה אמינא קדוש בבכורה אין שאין קדוש בבכורה לא

### Part 6
אלא אמר קרא והמת יהיה לו כל דבר מיתה

### Part 7
בין לרבנן דקא ממעטי להו לכלים ובין לרבי יהודה דקא מרבי להו לכלים כלים בני מיתה נינהו אמרי שבירתן זו היא מיתתן

### Part 8
ולרב דאמר בור שחייבה עליו תורה להבלו ולא לחבטו בין לרבנן בין לרבי יהודה כלים בני הבלא נינהו אמרי בחדתי דמיפקעי מהבלא

### Part 9
האי והמת יהיה לו מבעי ליה לכדרבא דאמר רבא שור פסולי המוקדשין שנפל לבור פטור שנאמר והמת יהיה לו במי שהמת שלו יצא זה שאין המת שלו

### Part 10
אלא אמר קרא כסף ישיב לבעליו לרבות כל דאית ליה בעלים אי הכי אפילו כלים ואדם נמי

### Part 11
אמר קרא שור ולא אדם חמור ולא כלים ולרבי יהודה דקא מרבי להו לכלים בשלמא שור ממעט ביה אדם אלא חמור מאי ממעט ביה

### Part 12
אלא אמר רבא חמור דבור לרבי יהודה ושה דאבידה לדברי הכל קשיא

### Part 13
נפל לתוכו שור חרש שוטה וקטן חייב מאי שור חרש שוטה וקטן אילימא שור של חרש שור של שוטה שור של קטן הא שור של פקח פטור

### Part 14
אמר רבי יוחנן שור שהוא חרש שור שהוא שוטה שור שהוא קטן

>Credit : William Davidson Edition
>License : CC-BY-NC