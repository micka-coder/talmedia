
### Part 1
וטמא מת תולדותיהן לאו כיוצא בהן דאילו אב מטמא אדם וכלים ואילו תולדות אוכלין ומשקין מטמא אדם וכלים לא מטמא

### Part 2
הכא מאי אמר רב פפא יש מהן כיוצא בהן ויש מהן לאו כיוצא בהן

### Part 3
תנו רבנן שלשה אבות נאמרו בשור הקרן והשן והרגל

### Part 4
קרן מנלן דתנו רבנן כי יגח אין נגיחה אלא קרן שנאמר ויעש לו צדקיה בן כנענה קרני ברזל ויאמר כה אמר ה׳ באלה תנגח את ארם וגו׳ ואומר בכור שורו הדר לו וקרני ראם קרניו בהם עמים ינגח

### Part 5
מאי ואומר וכי תימא דברי תורה מדברי קבלה לא ילפינן תא שמע בכור שורו הדר לו

### Part 6
והאי מילף הוא גילוי מילתא בעלמא הוא דנגיחה בקרן הוא

### Part 7
אלא מהו דתימא כי פליג רחמנא בין תם למועד הני מילי בתלושה אבל במחוברת אימא כולה מועדת היא

### Part 8
תא שמע בכור שורו הדר לו וגו׳

### Part 9
תולדה דקרן מאי היא נגיפה נשיכה רביצה ובעיטה

### Part 10
מאי שנא נגיחה דקרי לה אב דכתיב כי יגח נגיפה נמי כתיב כי יגף האי נגיפה נגיחה היא דתניא פתח בנגיפה וסיים בנגיחה לומר לך זו היא נגיפה זו היא נגיחה

### Part 11
מאי שנא גבי אדם דכתיב כי יגח ומאי שנא גבי בהמה דכתיב כי יגף

### Part 12
אדם דאית ליה מזלא כתיב כי יגח בהמה דלית לה מזלא כתיב כי יגף

### Part 13
ומלתא אגב אורחיה קא משמע לן דמועד לאדם הוי מועד לבהמה ומועד לבהמה לא הוי מועד לאדם

### Part 14
נשיכה תולדה דשן היא לא שן יש הנאה להזיקה הא אין הנאה להזיקה

### Part 15
רביצה ובעיטה תולדה דרגל היא לא רגל הזיקה מצוי הני אין הזיקן מצוי

### Part 16
אלא תולדותיהן לאו כיוצא בהן דאמר רב פפא אהייא

### Part 17
אילימא אהני מאי שנא קרן דכוונתו להזיק וממונך ושמירתו עליך הני נמי כוונתן להזיק וממונך ושמירתן עליך

### Part 18
אלא תולדה דקרן כקרן וכי קאמר רב פפא אשן ורגל

### Part 19
שן ורגל היכא כתיבי דתניא ושלח זה הרגל וכן הוא אומר משלחי רגל השור והחמור

### Part 20
ובער זו השן וכן הוא אומר כאשר יבער

>Credit : William Davidson Edition
>License : CC-BY-NC