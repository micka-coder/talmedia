
### Part 1
דמיכלמו ליה ומיכלם

### Part 2
מתני׳ המבייש את הערום המבייש את הסומא והמבייש את הישן חייב וישן שבייש פטור נפל מן הגג והזיק ובייש חייב על הנזק ופטור על הבושת עד שיהא מתכוין

### Part 3
גמ׳ תנו רבנן ביישו ערום חייב ואינו דומה ביישו ערום לביישו לבוש ביישו בבית המרחץ חייב ואינו דומה ביישו בבית המרחץ לביישו בשוק

### Part 4
אמר מר ביישו ערום חייב ערום בר בושת הוא אמר רב פפא מאי ערום דאתא זיקא כרכינהו למאניה ואתא הוא דלינהו טפי וביישיה 

### Part 5
ביישו בבית המרחץ חייב בית המרחץ בר בושת הוא אמר רב פפא שביישו על גב הנהר

### Part 6
בעי רבי אבא בר ממל ביישו ישן ומת מהו מאי קמבעיא ליה אמר רב זביד הכי קמבעיא ליה משום כיסופא הוא והא מית ליה ולית ליה כיסופא או דלמא משום זילותא הוא והא אוזליה

### Part 7
תא שמע רבי מאיר אומר חרש וקטן יש להן בושת שוטה אין לו בושת אי אמרת בשלמא משום זילותא היינו דקתני קטן אלא אי אמרת משום כיסופא קטן בר בושת הוא

### Part 8
אלא מאי משום זילותא אפילו שוטה נמי אמרי שוטה אין לך בושת גדולה מזו

### Part 9
מכל מקום ניפשוט מינה דמשום זילותא הוא דאי משום כיסופא קטן בר כיסופא הוא כדאמר רב פפא דמיכלמו ליה ומיכלם הכא נמי דמיכלמו ליה ומיכלם

### Part 10
רב פפא אמר הכי קמבעיא ליה משום כיסופא דידיה הוא והוא מיית ליה או דלמא משום בושת משפחה

### Part 11
תא שמע חרש וקטן יש לו בושת שוטה אין לו בושת אי אמרת בשלמא משום בושת משפחה היינו דקתני קטן אלא אי אמרת משום כיסופא דידיה קטן בר בושת הוא

### Part 12
אלא מאי משום בושת דבני משפחה אפילו שוטה נמי שוטה אין לך בושת גדולה מזו

### Part 13
מכל מקום ניפשוט מינה דמשום בושת משפחה דאי משום כיסופא קטן בר כיסופא הוא אמר רב פפא אין דמיכלמו ליה ומיכלם

### Part 14
והתניא רבי אומר חרש יש לו בושת שוטה אין לו בושת קטן פעמים יש לו פעמים אין לו הא דמיכלמו ליה ומיכלם הא דמיכלמו ליה ולא מיכלם

### Part 15
המבייש את הסומא וכו׳ מתניתין דלא כרבי יהודה דתניא רבי יהודה אומר סומא אין לו בושת וכך היה רבי יהודה פוטר מחייבי גליות ומחייבי מלקיות ומחייבי מיתות בית דין

### Part 16
מאי טעמא דרבי יהודה גמר עינך עינך מעדים זוממין מה התם סומין לא אף הכא סומין לא

### Part 17
מחייבי גליות דתניא בלא ראות פרט לסומא דברי רבי יהודה רבי מאיר אומר לרבות את הסומא

### Part 18
מאי טעמא דרבי יהודה אמר לך ואשר יבא את רעהו ביער לחטב עצים ואפילו סומא כתב רחמנא בלא ראות למעוטי

### Part 19
ורבי מאיר כתב רחמנא בלא ראות למעוטי וכתב רחמנא בבלי דעת למעוטי הוי מיעוט אחר מיעוט ואין מיעוט אחר מיעוט אלא לרבות

### Part 20
ורבי יהודה ההוא בבלי דעת פרט למתכוין הוא דאתא

### Part 21
חייבי מיתות בית דין אתיא רצח רצח מחייבי גליות

### Part 22
חייבי מלקיות אתיא רשע רשע מחייבי מיתות בית דין

### Part 23
תניא אידך רבי יהודה אומר סומא אין לו בושת

>Credit : William Davidson Edition
>License : CC-BY-NC