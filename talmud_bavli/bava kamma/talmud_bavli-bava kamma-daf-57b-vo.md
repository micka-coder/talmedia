
### Part 1
לא אם אמרת בשומר חנם שכן משלם תשלומי כפל תאמר בשומר שכר שאינו משלם תשלומי כפל

### Part 2
ואי סלקא דעתך לסטים מזויין גנב הוא נמצא בשומר שכר משלם תשלומי כפל בטוען טענת לסטים מזויין

### Part 3
אמר ליה הכי קאמר לא אם אמרת בשומר חנם שכן משלם תשלומי כפל בכל טענותיו תאמר בשומר שכר שאינו משלם תשלומי כפל אלא בטוען טענת לסטים מזויין

### Part 4
איתיביה ונשבר או מת אין לי אלא שבורה ומתה גניבה ואבידה מנין אמרת קל וחומר ומה שומר שכר שפטר בו שבורה ומתה חייב בגניבה ואבידה שואל שחייב בשבורה ומתה אינו דין שחייב בגניבה ואבידה וזהו קל וחומר שאין עליו תשובה

### Part 5
ואי סלקא דעתך לסטים מזויין גנב הוא אמאי אין עליו תשובה איכא למפרך מה לשומר שכר שכן משלם תשלומי כפל בטוען טענת לסטים מזויין

### Part 6
אמר ליה קסבר האי תנא קרנא בלא שבועה עדיפא מכפילא בשבועה

### Part 7
לימא מסייע ליה השוכר פרה מחבירו ונגנבה ואמר הלה הריני משלם ואיני נשבע ואחר כך נמצא הגנב משלם תשלומי כפל לשוכר

### Part 8
סברוה כרבי יהודה דאמר שוכר כנושא שכר דמי ומדקתני ואמר הריני משלם ואיני נשבע מכלל דאי בעי פטר ליה נפשיה בשבועה

### Part 9
היכי דמי כגון דקא טעין טענת לסטים מזויין וקתני ואחר כך נמצא הגנב משלם תשלומי כפל לשוכר שמע מינה לסטים מזויין גנב הוא

### Part 10
אמרי מי סברת כרבי יהודה דאמר שוכר כנושא שכר דמי דלמא כרבי מאיר סבירא ליה דאמר שוכר כשומר חנם דמי

### Part 11
איבעית אימא כדמחליף רבה בר אבוה ותני שוכר כיצד משלם רבי מאיר אומר כשומר שכר רבי יהודה אומר כשומר חנם

### Part 12
רבי זירא אמר הכא במאי עסקינן בטוען טענת לסטים מזויין ונמצא לסטים שאינו מזויין

### Part 13
נפלה לגינה ונהנית משלמת מה שנהנית אמר רב בנחבטה

### Part 14
אבל אכלה אפילו מה שנהנית אינה משלמת לימא רב לטעמיה דאמר רב היה לה שלא תאכל

### Part 15
אמרי הכי השתא אימור דאמר רב התם היה לה שלא תאכל היכא דאיתזקא היא דמצי אמר ליה מריה דפירי לא משלמנא היה לה שלא תאכל לאזוקי היא אחריני דפטירה לשלומי מי אמר

### Part 16
אלא

>Credit : William Davidson Edition
>License : CC-BY-NC