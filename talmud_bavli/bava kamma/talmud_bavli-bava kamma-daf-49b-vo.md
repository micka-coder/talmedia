
### Part 1
ותני זכתה

### Part 2
לימא כתנאי בת ישראל שנישאת לגר ונתעברה ממנו וחבל בה בחיי הגר נותן דמי ולדות לגר לאחר מיתת הגר תני חדא חייב ותני חדא פטור מאי לאו תנאי נינהו לרבה ודאי תנאי היא אלא לרב חסדא מי לימא תנאי היא

### Part 3
לא קשיא הא רבנן הא רבן שמעון בן גמליאל

### Part 4
אי רבן שמעון בן גמליאל מאי אריא לאחר מיתה אפילו מחיים נמי אית לה פלגא מחיים אית לה פלגא לאחר מיתה כוליה

### Part 5
ואיבעית אימא הא והא רבן שמעון בן גמליאל כאן בשבח ולדות כאן בדמי ולדות

### Part 6
אמרי משבח ולדות לישמע דמי ולדות ומרבן שמעון בן גמליאל לישמע לרבנן

### Part 7
אמרי לא שבח ולדות דשייכא ידה בגוייהו זכיא בהו בכולהו דמי ולדות לא שייכא ידה בגוייהו לא זכיא בהו כלל

### Part 8
בעי מיניה רב ייבא סבא מרב נחמן המחזיק בשטרותיו של גר מהו מאן דמחזיק בשטרא אדעתיה דארעא הוא מחזיק ובארעא הא לא אחזיק ושטרא נמי לא קנה דלאו דעתיה אשטרא או דלמא דעתיה נמי אשטרא

### Part 9
אמר ליה עני מורי וכי לצור על פי צלוחיתו הוא צריך אמר ליה לצור ולצור

### Part 10
אמר רבה משכונו של ישראל ביד גר ומת הגר ובא ישראל אחר והחזיק בו מוציאין אותו מידו מאי טעמא כיון דמית ליה גר פקע ליה שעבודיה

### Part 11
משכונו של גר ביד ישראל ומת הגר ובא ישראל אחר והחזיק בו זה קנה כנגד מעותיו וזה קנה את השאר

### Part 12
ואמאי תקני ליה חצירו דהאמר רבי יוסי בר חנינא חצירו של אדם קונה לו שלא מדעתו

### Part 13
אמרי הכא במאי עסקינן דליתיה כל היכא דאיתא לדידיה דאי בעי מקני [מצי] קני קניא ליה [נמי] חצירו כל היכא דליתיה לדידיה דאי בעי הוא למיקני לא מצי קני חצירו נמי לא קניא

### Part 14
והלכתא דליתיה בחצירו דלא קנה

### Part 15
מתני׳ החופר בור ברשות היחיד ופתחו לרשות הרבים או ברשות הרבים ופתחו לרשות היחיד ברשות היחיד ופתחו לרשות היחיד אחר חייב

### Part 16
גמ׳ תנו רבנן החופר בור ברשות היחיד ופתחו לרשות הרבים ברשות הרבים ופתחו לרשות היחיד חייב וזהו בור האמור בתורה דברי רבי ישמעאל רבי עקיבא אומר הפקיר רשותו ולא הפקיר בורו זהו בור האמור בתורה

### Part 17
אמר רבה בבור ברשות הרבים כולי עלמא לא פליגי דמיחייב מאי טעמא אמר קרא כי יפתח וכי יכרה אם על פתיחה חייב על כרייה לא כל שכן אלא שעל עסקי פתיחה ועל עסקי כרייה באה לו לא נחלקו אלא

>Credit : William Davidson Edition
>License : CC-BY-NC