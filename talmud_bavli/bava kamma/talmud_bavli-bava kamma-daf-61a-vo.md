
### Part 1
אלא למאן דאמר טמון באש קמיבעיא ליה מאי איבעי ליה קראי אמר לך טמון וחדא מהנך קמיבעיא ליה

### Part 2
בשלמא למאן דאמר הני תרתי היינו דכתיב ולא אבה (דוד) לשתותם אמר כיון דאיכא איסורא לא ניחא לי אלא למאן דאמר טמון באש קא מבעיא ליה מכדי גמרא הוא דשלחו ליה מאי לא אבה (דוד) לשתותם

### Part 3
דלא אמרינהו משמייהו אמר כך מקובלני מבית דינו של שמואל הרמתי כל המוסר עצמו למות על דברי תורה אין אומרים דבר הלכה משמו

### Part 4
ויסך אתם לה׳ בשלמא למאן דאמר הני תרתי משום דעבד לשם שמים אלא למאן דאמר טמון באש מאי ויסך אתם לה׳ דאמרינהו משמא דגמרא

### Part 5
מתני׳ עברה גדר שהוא גבוה ארבע אמות או דרך הרבים או נהר פטור

### Part 6
גמ׳ והתניא עברה גדר שהוא גבוה ארבע אמות חייב

### Part 7
אמר רב פפא תנא דידן קא חשיב מלמעלה למטה שש אמות פטור חמש אמות פטור עד ארבע אמות פטור תנא ברא מלמטה למעלה קא חשיב שתי אמות חייב שלש אמות חייב עד ארבע אמות חייב

### Part 8
אמר רבא ארבע אמות שאמרו דפטור אפילו בשדה קוצים אמר רב פפא ומשפת קוצים ולמעלה ארבע אמות

### Part 9
אמר רב לא שנו אלא בקולחת אבל בנכפפת אפילו עד מאה אמה חייב ושמואל אמר מתניתין בנכפפת אבל בקולחת אפילו כל שהוא פטור

### Part 10
תניא כוותיה דרב במה דברים אמורים בקולחת אבל בנכפפת ועצים מצויין לה אפילו עד מאה מיל חייב עברה נהר או שלולית שהם רחבים שמונה אמות פטור

### Part 11
דרך הרבים מאן תנא אמר רבא רבי אליעזר היא דתנן רבי אליעזר אומר שש עשרה אמות כדרך רשות הרבים (פטור)

### Part 12
או נהר רב אמר נהר ממש ושמואל אמר אריתא דדלאי

### Part 13
מאן דאמר נהר ממש אף על גב דליכא מיא ומאן דאמר אריתא דדלאי אי אית ביה מיא אין אבל לית ביה מיא לא

### Part 14
תנן התם ואלו מפסיקין לפאה הנחל והשלולית ודרך היחיד ודרך הרבים

### Part 15
מאי שלולית אמר רב יהודה אמר שמואל מקום שמי גשמים שוללין שם רב ביבי אמר רבי יוחנן אמת המים שמחלקת שלל לאגפיה

### Part 16
מאן דאמר מקום שמי גשמים שוללין שם כל שכן אמת המים ומאן דאמר אמת המים אבל מקום שמי גשמים שוללין שם לא מפסקי דהנהו

>Credit : William Davidson Edition
>License : CC-BY-NC