
### Part 1
וקימא לן כגזלן לרבי שמעון

### Part 2
גופא רבי אומר אומר אני גנב כגזלן איבעיא להו כגזלן דרבנן קאמר ולא קני או דלמא כגזלן דרבי שמעון קאמר וקני

### Part 3
תא שמע נטלו מוכסין חמורו וכו׳

### Part 4
מני אי רבנן קשיא גזלן אי רבי שמעון קשיא גנב

### Part 5
אי אמרת בשלמא רבי כגזלן דרבי שמעון קאמר וקני הא מני רבי היא משום הכי קני

### Part 6
אלא אי אמרת כגזלן דרבנן קאמר ולא קני הא מני לא רבי ולא רבי שמעון ולא רבנן

### Part 7
הכא במאי עסקינן בלסטים מזויין ורבי שמעון היא אי הכי היינו גזלן תרי גווני גזלן

### Part 8
תא שמע הגנב והגזלן והאנס הקדשן הקדש ותרומתן תרומה ומעשרותן מעשר

### Part 9
מני אי רבנן קשיא גזלן אי רבי שמעון קשיא גנב

### Part 10
אי אמרת בשלמא גנב כגזלן דרבי שמעון קאמר משום הכי קני אלא אי אמרת גנב כגזלן דרבנן הא מני

### Part 11
בלסטים מזויין ורבי שמעון היא אי הכי היינו גזלן תרי גווני גזלן

### Part 12
אמר ליה רב אשי לרבה תא שמע דמתני רבי לרבי שמעון בריה לא דבר שיש בו אחריות ממש אלא אפילו פרה וחורש בה חמור ומחמר אחריו חייבין להחזיר מפני כבוד אביהן

### Part 13
טעמא מפני כבוד אביהן הא לאו כבוד אביהן לא שמע מינה רבי גזלן דרבי שמעון קאמר שמע מינה

### Part 14
וכן נחיל של דבורים מאי וכן

### Part 15
הכי קאמר אפילו נחיל של דבורים דקנין דרבנן הוא סלקא דעתך אמינא האי כיון דרבנן בעלמא הוא דקני ליה אפילו סתמא נמי מייאש קא משמע לן אם נתייאשו הבעלים אין אי לא לא

### Part 16
אמר רבי יוחנן בן ברוקה נאמנת אשה וקטן כו׳

### Part 17
אשה וקטן בני עדות נינהו אמר רב יהודה אמר שמואל הכא במאי עסקינן כגון שהיו בעלים מרדפין אחריהם ואשה וקטן מסיחין לפי תומם ואומר מכאן יצא נחיל זה

### Part 18
אמר רב אשי אין מסיח לפי תומו כשר אלא לעדות אשה בלבד

### Part 19
אמר ליה רבינא לרב אשי ולא והרי נחיל של דבורים מסיח לפי תומו הוא שאני נחיל של דבורים דקנין דרבנן הוא

### Part 20
ודאורייתא לא והאמר רב יהודה אמר שמואל מעשה באדם אחד שהיה מסיח לפי תומו ואומר זכורני כשאני תינוק ומורכבני על כתיפו של אבא והוציאוני מבית הספר והפשיטוני את כתנתי והטבילוני לאכול בתרומה לערב

### Part 21
ורבי חנינא מסיים בה הכי וחבירי בדילין ממני והיו קורין אותי יוחנן אוכל חלות והעלהו רבי לכהונה על פיו

### Part 22
בתרומה דרבנן

### Part 23
ואכתי דאורייתא לא והא כי אתא רב דימי אמר רב חנא קרטיגנא ואמרי לה רב אחא קרטיגנא משתעי מעשה בא לפני רבי יהושע בן לוי ואמרי לה מעשה בא לפני רבי בתינוק אחד שהיה מסיח לפי תומו ואמר אני ואמי נשבינו לבין הגוים יצאתי לשאוב מים דעתי על אמי ללקוט עצים דעתי על אמי

### Part 24
והשיאה רבי על פיו לכהונה

### Part 25
בשבויה הקילו

### Part 26
אבל לא יקוץ את סוכו [וכו׳] תניא רבי ישמעאל בנו של רבי יוחנן בן ברוקה אומר תנאי בית דין הוא שיהא יורד לתוך שדה של חבירו וקוצץ סוכו של חבירו להציל את נחילו ונוטל דמי סוכו מתוך נחילו של חבירו

### Part 27
ותנאי בית דין הוא שיהא שופך יינו ומציל את דובשנו של חבירו ונוטל דמי יינו מתוך דובשנו של חבירו ותנאי בית דין הוא שיהא מפרק את עציו וטוען פשתנו של חבירו ונוטל דמי עציו מתוך פשתנו של חבירו שעל מנת כן הנחיל יהושע לישראל את הארץ

### Part 28
מתני׳ המכיר כליו וספריו ביד אחר ויצא לו שם גניבה בעיר ישבע לו לוקח כמה נתן ויטול ואם לאו לאו כל המנו שאני אומר מכרן לאחר ולקחן זה הימנו

### Part 29
גמ׳ וכי יצא לו שם גניבה בעיר מאי הוי ליחוש דילמא זבנינהו והוא ניהו קא מפיק שמא

### Part 30
אמר רב יהודה אמר רב כגון שבאו בני אדם בתוך ביתו ועמד והפגין בלילה ואמר נגנבו כליי כל שכן עילא מצא

### Part 31
רב כהנא מסיים בה משמיה דרב כגון שהיתה מחתרת חתורה בתוך ביתו ובני אדם שלנו בתוך ביתו יצאו ואנבורקראות של כלים על כתפיהם והכל אומרים נגנבו כליו של פלוני

### Part 32
ודלמא כלים הוו ספרים לא הוו אמר רבי חייא בר אבא אמר רבי יוחנן כגון דקאמרי נמי ספרים

### Part 33
וליחוש דלמא זוטרי וקא טעין רברבי אמר רבי יוסי בר חנינא דקאמרי ספר פלוני ופלוני

### Part 34
ודלמא הוו עתיקי וקא טעין חדתי אמר רב כגון דאמרי הללו כליו של פלוני הללו ספריו של פלוני

### Part 35
ומי אמר רב הכי והאמר רב בא במחתרת ונטל כלים ויצא פטור מאי טעמא בדמי קננהו

### Part 36
הני מילי דקננהו בבא במחתרת דמעיקרא מסר נפשיה לקטלא אבל הני כיון דלא מסרו נפשייהו לקטלא לא

### Part 37
אמר רבא לא שנו אלא בעל הבית העשוי למכור כליו אבל בעל הבית שאינו עשוי למכור כליו

>Credit : William Davidson Edition
>License : CC-BY-NC