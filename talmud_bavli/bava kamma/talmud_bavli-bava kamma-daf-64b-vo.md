
### Part 1
אי הכי שפיר קשיא ליה

### Part 2
משום דאית ליה פירכא לרבות כל דבר מהיכא קמייתי ליה מכלל בתרא כללא גופיה חיים כתיב ביה 

### Part 3
כלל ופרט וכלל מאי קא מהני ליה אי לאתויי כל דבר הא חיים כתיב בעלי חיים אין מידי אחרינא לא משום הכא איצטריך אם המצא

### Part 4
אמרי והא שני כללות דסמיכי אהדדי נינהו אמר רבינא כדאמרי במערבא כל מקום שאתה מוצא שני כללות הסמוכים זה לזה הטל פרט ביניהם ודונם בכלל ופרט

### Part 5
שדי שור בין המצא לתמצא לאתויי מאי אי לאתויי בעלי חיים מחיים נפקא אלא לאתויי דבר שאין בעלי חיים ודרוש הכי מה הפרט מפורש דבר המטלטל וגופו ממון אף כל דבר המטלטל וגופו ממון

### Part 6
ותו שדי חמור בין המצא לתמצא לאתויי מאי אי לאתויי דבר שאין בעלי חיים משור נפקא אלא לאתויי דבר מסויים

### Part 7
אי הכי שה למה לי אלא ריבה ומיעט וריבה הוא כדתנא דבי רבי ישמעאל

### Part 8
דתנא דבי רבי ישמעאל במים במים שתי פעמים אין זה כלל ופרט אלא ריבה ומיעט וריבה ריבה הכל

### Part 9
מאי רבי רבי כל מילי אי הכי כל הני פרטי למה לי חד למעוטי קרקע וחד למעוטי עבדים וחד למעוטי שטרות גניבה וחיים לכדרב דאמר אחייה לקרן כעין שגנב

### Part 10
ולמאן דאמר חד בגנב וחד בטוען טענת גנב וגנב עצמו נפקא ליה מאם ימצא הגנב האי אם המצא תמצא מאי דריש ביה

### Part 11
מבעי ליה לכדרבא בר אהילאי דאמר רבא בר אהילאי מאי טעמא דרב דאמר מודה בקנס ואחר כך באו עדים פטור דכתיב אם המצא תמצא אם המצא בעדים תמצא בדיינים פרט למרשיע את עצמו

### Part 12
ולמאן דאמר תרוייהו בטוען טענת גנב דהאי אם המצא תמצא מפיק ליה לגנב עצמו מרשיע עצמו מנלן מאשר ירשיען אלהים ולא המרשיע את עצמו

### Part 13
ולמאן דאמר חד בגנב וחד בטוען טענת גנב דאייתי ליה מהמצא תמצא למרשיע את עצמו האי אשר ירשיען מאי דריש ביה אמר לך ההוא מיבעי ליה למודה בקנס דפטור

### Part 14
ומאן דאמר תרוייהו בטוען טענת גנב קסבר מודה בקנס ואחר כך באו עדים חייב

### Part 15
ולמאן דאמר חד בגנב וחד בטוען טענת גנב דנפקא ליה גנב מהתם בשלמא אם המצא תמצא לכדרבא בר אהילאי אבל כל הני פרטי למה לי

### Part 16
כדתנא דבי רבי ישמעאל דתנא דבי רבי ישמעאל כל פרשה שנאמרה ונשנית לא נשנית אלא לדבר שנתחדש בה

### Part 17
ואימא גנב עצמו בשבועה

### Part 18
לא סלקא דעתך דתניא רבי יעקב אומר שנים ישלם שלא בשבועה אתה אומר שלא בשבועה או אינו אלא בשבועה אמרת לא כך היה

### Part 19
מאי לא כך היה אמר אביי לא לכתוב רחמנא שנים ישלם בגנב וליתי בקל וחומר מטוען טענת גנב ומה טוען טענת גנב דבהיתירא אתא לידיה אמר קרא לישלם תרי גנב עצמו דבאיסורא אתא לידיה לא כל שכן

### Part 20
אלא שנים ישלם דכתב רחמנא בגנב עצמו למה לי דאפילו שלא בשבועה

### Part 21
והאי אם המצא להכי הוא דאתא הא מיבעי ליה לכדתניא ידו

>Credit : William Davidson Edition
>License : CC-BY-NC