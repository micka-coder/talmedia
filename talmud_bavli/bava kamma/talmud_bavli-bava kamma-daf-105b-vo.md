
### Part 1
נשבע עליו מהו מי אמרינן כיון דאי מיגנב בעי שלומי ליה ממונא קא כפר ליה או דלמא השתא מיהת הא מנח ועפרא בעלמא הוא ולא כפר ליה ממונא

### Part 2
מילתא דאיבעיא ליה לרבא פשיטא ליה לרבה דאמר רבה שורי גנבת והוא אומר לא גנבתי 

### Part 3
מה טיבו אצלך שומר חנם אני עליו חייב שהרי פטר עצמו מגניבה ואבידה

### Part 4
שומר שכר אני עליו חייב שהרי פטר עצמו משבורה ומתה

### Part 5
שואל אני עליו חייב שהרי פטר עצמו ממתה מחמת מלאכה 

### Part 6
אלמא אף על גב דהא קאים כיון דאי מיגניב ממונא קא כפר השתא נמי ממונא קא כפר הכא נמי אף על גב דעפרא בעלמא הוא כיון דאי מיגניב בעי שלומי ליה ממונא מעליא השתא נמי ממונא קא כפר ליה

### Part 7
יתיב רבא וקאמר להא שמעתא איתיביה רב עמרם לרבא וכחש בה פרט למודה בעיקר

### Part 8
כיצד שורי גנבת והוא אומר לא גנבתי 

### Part 9
מה טיבו אצלך אתה מכרתו לי אתה נתתו לי במתנה אביך מכרו לי אביך נתנו לי במתנה אחר פרתי רץ מאליו בא אצלי תועה בדרך מצאתיו שומר חנם אני עליו שומר שכר אני עליו שואל אני עליו ונשבע והודה יכול יהא חייב תלמוד לומר וכחש בה פרט למודה בעיקר 

### Part 10
אמר ליה תדורא כי תניא ההיא דקאמר ליה הילך כי קאמינא דקיימא באגם

### Part 11
אתה מכרתו לי מאי מודה בעיקר איכא לא צריכא דאמר ליה לא נתתי לך דמי שקיל תורך וזיל

### Part 12
אתה נתתו לי אביך נתנו לי מאי מודה בעיקר איכא דאמר ליה על מנת דעבידנא לך נייח דנפשא ולא עבדי לך שקיל תורך וזיל

### Part 13
תועה בדרך מצאתיו לימא איבעי לך לאהדוריה לי אמר אבוה דשמואל באומר שבועה אבידה מצאתי ולא הייתי יודע שהיא שלך שאחזירנה לך

### Part 14
תניא אמר בן עזאי שלש שבועות הן הכיר בה ולא במוצאה במוצאה ולא בה לא בה ולא במוצאה

### Part 15
לא בה ולא במוצאה קושטא אשתבע אימא בה ובמוצאה

### Part 16
למאי הלכתא רב אמי אמר רבי חנינא לפטור ושמואל אמר לחיוב

### Part 17
ובפלוגתא דהני תנאי דתניא המשביע עד אחד פטור ורבי אלעזר ברבי שמעון מחייב

### Part 18
במאי קא מיפלגי מר סבר דבר הגורם לממון כממון דמי ומר סבר לאו כממון דמי

### Part 19
אמר רב ששת הכופר בפקדון נעשה עליו גזלן וחייב באונסין ותנא תונא וכחש בה למדנו עונש אזהרה מנין תלמוד לומר לא תכחשו מאי לאו לעונש ממון

### Part 20
לא לעונש שבועה הא מדקתני סיפא ואישתבע מכלל דרישא דלא אישתבע דקתני סיפא ונשבע על שקר למדנו עונש אזהרה מנין תלמוד לומר לא תשקרו ומדסיפא דאישתבע רישא דלא אישתבע

### Part 21
אמרי אידי ואידי דאישתבע כאן שהודה כאן שבאו עדים אתו עדים חייב באונסין אודויי אודי חייב בקרן וחומש ואשם

### Part 22
מתיב רמי בר חמא ושכנגדו חשוד על השבועה כיצד אחד שבועת העדות ואחד שבועת הפקדון ואפילו שבועת שוא

### Part 23
ואם איתא בכפירה הוא דאיפסיל ליה

### Part 24
אמרי הכא במאי עסקינן דקאי באגם דלאו כפירה הוא דסבר אשתמיטנא ליה אדאזילנא ומייתינא ליה 

### Part 25
תדע דאמר רב אידי בר אבין הכופר במלוה כשר לעדות

>Credit : William Davidson Edition
>License : CC-BY-NC