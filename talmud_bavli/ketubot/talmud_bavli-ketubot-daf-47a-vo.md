
### Part 1
משום איבה

### Part 2
במעשה ידיה מנלן דאמר רב הונא אמר רב מנין שמעשה הבת לאב שנאמר וכי ימכור איש את בתו לאמה מה אמה מעשה ידיה לרבה אף בת מעשה ידיה לאביה ואימא הני מילי קטנה דמצי מזבן לה אבל נערה דלא מצי מזבן לה מעשה ידיה דידה הוו

### Part 3
מסתברא דאביה הוו דאי סלקא דעתך מעשה ידיה לאו דאביה אלא הא דזכי ליה רחמנא לאב למימסרה לחופה היכי מצי מסר לה הא קמבטל לה ממעשה ידיה 

### Part 4
פריך רב אחאי אימא דיהיב לה שכר פקעתה אי נמי דמסר לה בליליא אי נמי דמסר לה בשבתות וימים טובים

### Part 5
אלא קטנה לא צריכא קרא השתא זבוני מזבין לה מעשה ידיה מיבעי [אלא] כי איצטריך קרא לנערה

### Part 6
בהפרת נדריה מנלן דכתיב בנעוריה בית אביה 

### Part 7
ומקבל את גיטה מנלן דכתיב ויצאה והיתה איתקוש יציאה להוייה

### Part 8
ואינו אוכל פירות בחייה תנו רבנן האב אינו אוכל פירות בחיי בתו רבי יוסי ברבי יהודה אומר האב אוכל פירות בחיי בתו במאי קמיפלגי תנא קמא סבר בשלמא בעל תקינו ליה רבנן פירי דאם כן מימנע ולא פריק 

### Part 9
אלא אב מאי איכא למימר דמימנע ולא פריק בלאו הכי פריק לה ורבי יוסי ברבי יהודה סבר אב נמי מימנע ולא פריק סבר כיסא נקיטא עילוה תיזיל ותפרוק נפשה

### Part 10
ניסת יתר עליו הבעל שהוא אוכל כו׳ תנו רבנן כתב לה פירות כסות וכלים שיבואו עמה מבית אביה לבית בעלה מתה לא זכה הבעל בדברים הללו משום רבי נתן אמרו זכה הבעל בדברים הללו 

### Part 11
לימא בפלוגתא דרבי אלעזר בן עזריה ורבנן קמיפלגי דתנן נתארמלה או נתגרשה בין מן הנשואין בין מן האירוסין גובה את הכל רבי אלעזר בן עזריה אומר מן הנשואין גובה את הכל ומן האירוסין בתולה גובה מאתים ואלמנה מנה

>Credit : William Davidson Edition
>License : CC-BY-NC