
### Part 1
אימור דשמעינן ליה לרבי שמעון דאזיל אף בתר ידיעה דאזיל בתר ידיעה ולא אזיל בתר חטאה מי שמעת ליה אם כן לייתי קרבן כי דהשתא משוח פר ונשיא שעיר

### Part 2
האמר ליה רבי יוחנן לתנא תני תידון בסקילה ואמאי נערה המאורסה אמר רחמנא והא בוגרת היא אמר רבי אילעא אמר קרא הנערה הנערה שהיתה כבר 

### Part 3
אמר ליה רבי חנניא לרבי אילעא אי הכי מילקא נמי לילקי ומאה סלע נמי לישלם אמר ליה רחמנא ניצלן מהאי דעתא אדרבה רחמנא ניצלן מדעתא דידך 

### Part 4
וטעמא מאי אמר רבי יצחק בר אבין ואיתימא רבי יצחק בר אבא זו מעשיה גרמו לה וזה עקימת שפתיו גרמו לו זו מעשיה גרמו לה כשהיא זנאי נערה זנאי וזה עקימת שפתיו גרמו לו אימת קא מיחייב ההיא שעתא וההיא שעתא בוגרת הואי

### Part 5
תנו רבנן נערה המאורסה שזינתה סוקלין אותה על פתח בית אביה אין לה פתח בית האב סוקלין אותה על פתח שער העיר ההיא ובעיר שרובה גוים סוקלין אותה על פתח בית דין כיוצא בדבר אתה אומר העובד עבודה זרה סוקלין אותו על שער שעבד בו ובעיר שרובה גוים סוקלין אותו על פתח בית דין

### Part 6
מנא הני מילי דתנו רבנן שעריך זה שער שעבד בו אתה אומר שער שעבד בו או אינו אלא שער שנידון בו

### Part 7
נאמר שעריך למטה ונאמר שעריך למעלה מה שעריך האמור למעלה שער שעבד בו אף שעריך האמור למטה שער שעבד בו 

### Part 8
דבר אחר שעריך ולא שערי גוים האי שעריך הא אפיקתיה אם כן לימא קרא שער מאי שעריך שמע מינה תרתי

### Part 9
אשכחן עבודה זרה נערה המאורסה מנא לן 

### Part 10
אמר רבי אבהו גמר פתח מפתח ופתח משער ושער משעריך

### Part 11
תנו רבנן המוציא שם רע לוקה ונותן מאה סלע רבי יהודה אומר ללקות לוקה מכל מקום מאה סלע בעל נותן לא בעל אינו נותן 

### Part 12
קא מיפלגי בפלוגתא דרבי אליעזר בן יעקב ורבנן והכי קאמר המוציא שם רע לוקה ונותן מאה סלע בין בעל בין שלא בעל כרבנן רבי יהודה אומר ללקות לוקה מכל מקום מאה סלע בעל נותן לא בעל אינו נותן כרבי אליעזר בן יעקב

### Part 13
איכא דאמרי כולה כרבי אליעזר בן יעקב והכי קאמר המוציא שם רע לוקה ונותן מאה סלע והוא שבעל רבי יהודה אומר ללקות לוקה מכל מקום

### Part 14
וסבר רבי יהודה ללקות לוקה מכל מקום והתניא רבי יהודה אומר בעל לוקה לא בעל אינו לוקה אמר רב נחמן בר יצחק לוקה מכת מרדות מדרבנן

>Credit : William Davidson Edition
>License : CC-BY-NC