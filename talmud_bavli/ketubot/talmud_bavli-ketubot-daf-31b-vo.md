
### Part 1
פטור אדתני היה מגרר ויוצא מגרר ויוצא פטור נפלוג וניתני בדידה במה דברים אמורים בעומד לפוש אבל לכתף פטור

### Part 2
אלא הא מני בן עזאי היא דאמר מהלך כעומד דמי אבל זורק מאי פטור ניפלוג [וניתני] בדידה במה דברים אמורים במהלך אבל זורק פטור 

### Part 3
מגרר ויוצא איצטריכא ליה סלקא דעתך אמינא אין דרך הוצאה בכך קא משמע לן 

### Part 4
ובמאי אי ברברבי אורחיה הוא אי בזוטרי לאו אורחיה הוא אלא במיצעי

### Part 5
ודאפקיה להיכא אי דאפקיה לרשות הרבים איסור שבת איכא איסור גניבה ליכא אי דאפקיה לרשות היחיד איסור גניבה איכא איסור שבת ליכא לא צריכא דאפקיה לצידי רשות הרבים 

### Part 6
וכמאן אי כרבי אליעזר דאמר צידי רשות הרבים כרשות הרבים דמו איסור שבת איכא איסור גניבה ליכא אי כרבנן דאמרי צידי רשות הרבים לאו כרשות הרבים דמו איסור גניבה איכא איסור שבת ליכא 

### Part 7
לעולם כרבי אליעזר וכי אמר רבי אליעזר צידי רשות הרבים כרשות הרבים דמו הני מילי לענין חיובא דשבת דזימנין דדחקי רבים ועיילי להתם אבל לענין מיקנא קני מאי טעמא דהא לא שכיחי רבים

### Part 8
רב אשי אמר כגון שצירף ידו למטה משלשה וקיבלו כדרבא דאמר רבא ידו של אדם חשובה לו כארבעה על ארבעה רב אחא מתני הכי 

### Part 9
רבינא מתני לעולם דאפקיה לרשות הרבים וברשות הרבים נמי קנה ותרוייהו בדיוקא דהא מתניתין קמיפלגי דתנן היה מושכו ויוצא ומת ברשות בעלים פטור הגביהו או שהוציאו מרשות בעלים ומת חייב 

### Part 10
רבינא דייק מרישא רב אחא דייק מסיפא רבינא דייק מרישא היה מושכו ויוצא ומת ברשות בעלים פטור טעמא דמת ברשות בעלים הא הוציאו מרשות בעלים ומת חייב רב אחא דייק מסיפא הגביהו או שהוציאו הוצאה דומיא דהגבהה מה הגבהה דאתי לרשותיה אף הוצאה נמי דאתי לרשותיה 

### Part 11
לרב אחא קשיא רישא לרבינא קשיא סיפא רישא לרב אחא לא קשיא כמה דלא אתי לרשותיה רשות בעלים קרינא ביה סיפא לרבינא לא קשיא הוצאה דומיא דהגבהה לא אמרינן

### Part 12
הבא על אחותו ועל אחות אביו כו׳ ורמינהו אלו הן הלוקין הבא על אחותו ועל אחות אביו ועל אחות אמו ועל אחות אשתו ועל אשת אחיו ועל אשת אחי אביו ועל הנדה

>Credit : William Davidson Edition
>License : CC-BY-NC