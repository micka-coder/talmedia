
### Part 1
יכול למימר גירשתיה ונתתי לה כתובתה 

### Part 2
הא מדקתני סיפא רבן שמעון בן גמליאל אומר מן הסכנה ואילך אשה גובה כתובתה שלא בגט ובעל חוב שלא בפרוזבול בדאיכא עדי גירושין עסקינן דאי ליכא עדי גירושין במאי גביא

### Part 3
אלא כולה רבן שמעון בן גמליאל היא וחסורי מיחסרא והכי קתני הרי אלו לא יפרעו במה דברים אמורים כשאין שם עדי גירושין אבל יש שם עדי גירושין גביא תוספת ועיקר אי מפקא גיטא גביא ואי לא מפקא גיטא לא גביא

### Part 4
ומן הסכנה ואילך אף על גב דלא מפקא גיטא גביא שרבן שמעון בן גמליאל אומר מסכנה ואילך אשה גובה כתובתה שלא בגט ובעל חוב שלא בפרוזבול

### Part 5
אמרי ליה רב כהנא ורב אסי לרב לדידך דאמרת גט גובה עיקר אלמנה מן הנשואין במאי גביא בעדי מיתה וליחוש דלמא גירשה ומפקא לגיטא וגביא ביה ביושבת תחת בעלה 

### Part 6
ודלמא סמוך למיתה גירשה איהו הוא דאפסיד אנפשיה 

### Part 7
אלמנה מן האירוסין במאי גביא בעדי מיתה וליחוש דלמא גירשה ומפקא גיטא וגביא 

### Part 8
אלא במקום דלא אפשר כתבינן שובר דאי לא תימא הכי עדי מיתה גופייהו ניחוש דלמא מפקא עדי מיתה בהאי בי דינא וגביא והדר מפקא בבי דינא אחרינא וגביא אלא ודאי במקום דלא אפשר כתבינן שובר

### Part 9
אמר ליה מר קשישא בריה דרב חסדא לרב אשי אלמנה מן האירוסין מנלן דאית לה כתובה אילימא מהא נתארמלה או נתגרשה בין מן האירוסין בין מן הנשואין גובה את הכל דלמא דכתב לה 

### Part 10
וכי תימא אי כתב לה מאי למימרא לאפוקי מדרבי אלעזר בן עזריה דאמר שלא כתב לה אלא על מנת שהוא כונסה 

### Part 11
דיקא נמי דקתני גובה את הכל אי אמרת בשלמא דכתב לה משום הכי גובה את הכל אלא אי אמרת דלא כתב לה מאי גובה את הכל מנה מאתים הוא דאית לה 

### Part 12
ואלא מדתני רב חייא בר אבין אשתו ארוסה לא אונן ולא מיטמא לה וכן היא לא אוננת ולא מיטמאה לו מתה אינו יורשה מת הוא גובה כתובתה 

### Part 13
דלמא דכתב לה וכי תימא אי כתב לה מאי למימרא מתה אינו יורשה איצטריכא ליה

### Part 14
אמר ליה רב נחמן לרב הונא לרב דאמר גט גובה עיקר ליחוש דלמא מפקא גיטא בהאי בי דינא וגביא והדרא מפקא בבי דינא אחרינא וגביא וכי תימא דקרעינן ליה אמרה בעינא לאנסובי ביה 

### Part 15
דקרעינן ליה וכתבינן אגביה גיטא דנן קרענוהי לאו משום דגיטא פסול הוא אלא דלא תיהדר ותיגבי ביה זמנא אחרינא

### Part 16
מתני׳ שני גיטין ושתי כתובות גובה שתי כתובות 

### Part 17
שתי כתובות וגט אחד או כתובה ושני גטין או כתובה וגט ומיתה אינה גובה אלא כתובה אחת שהמגרש את אשתו והחזירה על מנת כתובה הראשונה מחזירה

### Part 18
גמ׳ אי בעיא בהאי גביא אי בעיא בהאי גביא 

### Part 19
לימא תיהוי תיובתא דרב נחמן אמר שמואל דאמר רב נחמן אמר שמואל שני שטרות היוצאין בזה אחר זה ביטל שני את הראשון 

### Part 20
לאו אתמר עלה אמר רב פפא ומודה רב נחמן דאי אוסיף ביה דיקלא לתוספת כתביה הכא נמי בדאוסיף לה

### Part 21
תנו רבנן הוציאה גט וכתובה ומיתה

>Credit : William Davidson Edition
>License : CC-BY-NC