
### Part 1
אימא בתולה לגזירה שוה ואשר לא אורסה פרט לנערה שנתארסה ונתגרשה 

### Part 2
מסתברא אשר לא אורסה לגזירה שוה שהרי אני קורא בה נערה בתולה אדרבה בתולה לגזירה שוה שהרי אני קורא בה אשר לא אורסה מסתברא הא אישתני גופה והא לא אישתני גופה

### Part 3
ורבי יוסי הגלילי האי סברא מנא ליה נפקא ליה מדתניא כסף ישקול כמוהר הבתולות שיהא זה כמוהר הבתולות ומוהר הבתולות כזה

### Part 4
קשיא דרבי עקיבא אדרבי עקיבא תרי תנאי ואליבא דרבי עקיבא 

### Part 5
בשלמא רבי עקיבא דמתניתין לא אתיא גזירה שוה ומפקא ליה לקרא מפשטיה לגמרי אלא לרבי עקיבא דברייתא אתיא גזירה שוה ומפקא מפשטיה לגמרי 

### Part 6
אמר רב נחמן בר יצחק קרי ביה אשר לא ארוסה ארוסה בת סקילה היא סלקא דעתך אמינא הואיל וחידוש הוא שחידשה תורה בקנס אף על גב דמיקטיל משלם 

### Part 7
ולרבה דאמר חידוש הוא שחידשה תורה בקנס אף על גב דמיקטיל משלם מאי איכא למימר סבר לה כרבי עקיבא דמתניתין 

### Part 8
תנו רבנן קנסה למי לאביה ויש אומרים לעצמה לעצמה אמאי אמר רב חסדא הכא בנערה שנתארסה ונתגרשה עסקינן וקמיפלגי בפלוגתא דרבי עקיבא דמתניתין ורבי עקיבא דברייתא

### Part 9
אמר אביי בא עליה ומתה פטור שנאמר ונתן לאבי הנערה ולא לאבי מתה מלתא דפשיטא ליה לאביי מיבעיא ליה לרבא 

### Part 10
דבעי רבא יש בגר בקבר או אין בגר בקבר יש בגר בקבר ודבנה הוי או דלמא אין בגר בקבר ודאביה הוי

>Credit : William Davidson Edition
>License : CC-BY-NC