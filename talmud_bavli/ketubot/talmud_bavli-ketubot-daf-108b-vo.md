
### Part 1
כיסופא מי לית ליה התם נמי אית ליה הנאה בההיא הנאה דמיכסיף מיניה

### Part 2
מתני׳ אדמון אומר שבעה מי שמת והניח בנים ובנות בזמן שהנכסים מרובין הבנים יורשים והבנות נזונות ובנכסים מועטים הבנות יזונו והבנים יחזרו על הפתחים אדמון אומר בשביל שאני זכר הפסדתי אמר רבן גמליאל רואה אני את דברי אדמון

### Part 3
גמ׳ מאי קאמר אמר אביי הכי קאמר בשביל שאני זכר וראוי לעסוק בתורה הפסדתי

### Part 4
אמר ליה רבא מאן דעסיק בתורה הוא דירית מאן דלא עסיק בתורה לא ירית אלא אמר רבא הכי קאמר בשביל שאני זכר וראוי לירש בנכסים מרובין הפסדתי בנכסים מועטין

### Part 5
מתני׳ הטוען את חבירו כדי שמן והודה בקנקנים אדמון אומר הואיל והודה במקצת הטענה ישבע וחכמים אומרים אין הודאת מקצת ממין הטענה אמר רבן גמליאל רואה אני את דברי אדמון

### Part 6
גמ׳ שמע מינה לרבנן טענו חטין ושעורין והודה בשעורין פטור

### Part 7
לימא תהוי תיובתא דרב נחמן אמר שמואל דאמר רב נחמן אמר שמואל טענו חטין ושעורים והודה לו באחד מהן חייב 

### Part 8
אמר רב יהודה אמר רב בטוענו מדה אי הכי מאי טעמא דאדמון

### Part 9
אלא אמר רבא דכולי עלמא היכא דאמר ליה מלא עשרה כדי שמן יש לי בבורך שמן קטעין ליה קנקנים לא קטעין ליה עשרה כדי שמן מלאים יש לי אצלך שמן וקנקנים קטעין ליה 

### Part 10
כי פליגי היכא דאמר ליה עשרה כדי שמן יש לי אצלך אדמון אומר יש בלשון הזה לשון קנקנים ורבנן סברי אין בלשון הזה לשון קנקנים

### Part 11
אלא טעמא דאין בלשון הזה לשון קנקנים הא יש בלשון הזה לשון קנקנים חייב לימא תיהוי תיובתא דרבי חייא בר אבא דאמר רבי חייא בר אבא טענו חטין ושעורים והודה לו באחד מהם פטור

### Part 12
אמר רב שימי בר אשי נעשה כמי שטענו רימון בקליפתו מתקיף לה רבינא רימון בלא קליפתו לא מינטר שמן מינטר בלא קנקנים

### Part 13
אלא הכא במאי עסקינן דאמר ליה עשרה כדי שמן יש לי אצלך ואמר ליה אידך שמן לא היו דברים מעולם קנקנים נמי חמשה אית לך וחמשה לית לך 

### Part 14
אדמון אומר יש בלשון הזה לשון קנקנים ומגו דקמשתבע אקנקנים משתבע נמי אשמן על ידי גלגול ורבנן סברי אין בלשון הזה לשון קנקנים מה שטענו לא הודה לו ומה שהודה לו לא טענו

### Part 15
מתני׳ הפוסק מעות לחתנו ופשט לו את הרגל

>Credit : William Davidson Edition
>License : CC-BY-NC