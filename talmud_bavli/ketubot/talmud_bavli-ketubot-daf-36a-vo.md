
### Part 1
עריות ממש שניות מדברי סופרים כיון דמדאורייתא חזיא ליה אמאי אין להן קנס אלא עריות חייבי מיתות בית דין שניות חייבי כריתות אבל חייבי לאוין יש להן קנס ומני שמעון התימני היא

### Part 2
איכא דאמרי עריות חייבי מיתות בד וחייבי כריתות שניות חייבי לאוין מני רבי שמעון בן מנסיא היא

### Part 3
הממאנת אין לה לא קנס ולא פיתוי הא קטנה בעלמא אית לה מני רבנן היא דאמרי קטנה יש לה קנס אימא סיפא איילונית אין לה לא קנס ולא פיתוי אתא לרבי מאיר דאמר קטנה אין לה קנס והא מקטנותה יצתה לבגר רישא רבנן וסיפא רבי מאיר 

### Part 4
וכי תימא כולה רבי מאיר היא ובממאנת סבר לה כרבי יהודה ומי סבר לה והתניא עד מתי הבת ממאנת עד שתביא שתי שערות דברי רבי מאיר רבי יהודה אומר עד שירבה שחור על הלבן 

### Part 5
אלא רבי יהודה היא ובקטנה סבר לה כרבי מאיר ומי סבר לה והאמר רב יהודה אמר רב זו דברי רבי מאיר ואם איתא זו דברי רבי מאיר ורבי יהודה מיבעי ליה האי תנא סבר לה כרבי מאיר בחדא ופליג עליה בחדא 

### Part 6
רפרם אמר מאי ממאנת הראויה למאן וליתני קטנה קשיא

### Part 7
איילונית אין לה לא קנס ולא פיתוי ורמינהי החרשת והשוטה והאיילונית יש להן קנס ויש להן טענת בתולים והא מאי רומיא הא רבי מאיר הא רבנן ודקארי לה מאי קארי לה 

### Part 8
משום דאית ליה למירמא אחריתי עילויה החרשת והשוטה והבוגרת ומוכת עץ אין להן טענת בתולים הסומא ואיילונית יש להן טענת בתולים סומכוס אומר משום רבי מאיר סומא אין לה טענת בתולים 

### Part 9
אמר רב ששת לא קשיא הא רבן גמליאל והא רבי יהושע אימר דשמעת ליה לרבן גמליאל היכא דקא טענה איהי היכא דלא קא טענה איהי מי שמעת ליה אין כיון דאמר רבן גמליאל מהימנא כגון זו פתח פיך לאלם הוא

### Part 10
והבוגרת אין לה טענת בתולים והאמר רב בוגרת נותנין לה לילה הראשון

>Credit : William Davidson Edition
>License : CC-BY-NC