
### Part 1
מאי לאו דאי לא בעל מצי בעיל אפילו בשבת אמר רבא לא לבר משבת אמר ליה אביי והא עד מוצאי שבת ארבעה לילות קתני אלא אמר רבא כשבעל

### Part 2
אי כשבעל מאי קא משמע לן קא משמע לן דשרי למיבעל בשבת כדשמואל דאמר שמואל פירצה דחוקה מותר ליכנס בה בשבת ואף על פי שמשיר צרורות

### Part 3
מתיב רב יוסף חתן פטור מקרית שמע לילה הראשון עד מוצאי שבת אם לא עשה מעשה מאי לאו דטריד דבעי למיבעל אמר ליה אביי לא דטריד דלא בעיל

### Part 4
אמר ליה רבא ומשום טירדא פטור אלא מעתה טבעה ספינתו בים הכי נמי דפטור וכי תימא הכי נמי והאמר רבי אבא בר זבדא אמר רב אבל חייב בכל המצות האמורות בתורה חוץ מן התפילין שנאמר בהן פאר

### Part 5
אלא אמר רבא תנאי היא דתנא חדא אם לא עשה מעשה בראשון פטור אף בשני בשני פטור אף בשלישי

### Part 6
ותניא אידך ראשון ושני פטור שלישי חייב

### Part 7
ואביי התם נמי בטירדא פליגי

### Part 8
והני תנאי כי הני תנאי דתניא הכונס את הבתולה לא יבעול בתחלה בשבת וחכמים מתירין

### Part 9
מאן חכמים אמר רבה רבי שמעון היא דאמר דבר שאין מתכוין מותר

### Part 10
אמר ליה אביי והא מודה רבי שמעון בפסיק רישיה ולא ימות אמר ליה לא כהללו בבליים שאין בקיאין בהטייה אלא יש בקיאין בהטייה

### Part 11
אם כן טורד למה לשאינו בקי יאמרו בקי מותר שאינו בקי אסור רוב בקיאין הן

### Part 12
אמר ליה רבא בר רב חנן לאביי אלא מעתה שושבינין למה מפה למה אמר ליה התם שמא יראה ויאבד

### Part 13
מתיב רבי אמי המפיס מורסא בשבת אם לעשות לה פה חייב ואם להוציא ממנה ליחה

>Credit : William Davidson Edition
>License : CC-BY-NC