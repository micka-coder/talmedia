
### Part 1
כי פליגי אליבא דרבי ישמעאל רבי יוחנן כרבי ישמעאל וריש לקיש עד כאן לא קאמר רבי ישמעאל התם אלא דשייך ליה לשיעבודא דאורייתא אבל הכא לא שייך שיעבודא דאורייתא

### Part 2
גופא אמר רב גידל אמר רב כמה אתה נותן לבנך כך וכך וכמה אתה נותן לבתך כך וכך עמדו וקידשו קנו הן הן הדברים הנקנים באמירה

### Part 3
אמר רבא מסתברא מילתא דרב בבתו נערה דקא מטי הנאה לידיה אבל בוגרת דלא מטי הנאה לידיה לא

### Part 4
והאלהים אמר רב אפילו בוגרת דאי לא תימא הכי אבי הבן מאי הנאה אתא לידיה אלא בההיא הנאה דקמיחתני אהדדי גמרי ומקני להדדי

### Part 5
אמר ליה רבינא לרב אשי דברים הללו ניתנו ליכתב או לא ניתנו ליכתב אמר ליה לא ניתנו ליכתב

### Part 6
איתיביה הפקחין היו כותבין על מנת שאזון את בתך חמש שנים כל זמן שאת עמי מאי כותבין אומרים

### Part 7
וקרי ליה לאמירה כתיבה אין והתנן הכותב לאשתו דין ודברים אין לי בנכסייך ותני רבי חייא האומר לאשתו

### Part 8
תא שמע אין כותבין שטרי אירוסין ונשואין אלא מדעת שניהם הא מדעת שניהם כותבין מאי לאו שטרי פסיקתא

### Part 9
לא שטרי אירוסין ממש כדרב פפא ורב שרביא דאיתמר כתבו לשמה ושלא מדעתה רבה ורבינא אמרי מקודשת רב פפא ורב שרביא אמרי אינה מקודשת

### Part 10
תא שמע מתו בנותיהן ניזונות מנכסים בני חורין והיא ניזונת מנכסים משועבדים מפני שהיא כבעלת חוב

### Part 11
הכא במאי עסקינן בשקנו מידו

### Part 12
אי הכי בנות נמי בשקנו לזו ולא קנו לזו

### Part 13
ומאי פסקא איהי דהואי בשעת קנין מהני לה קנין בנות דלא הוו בשעת קנין לא מהני להו קנין

### Part 14
מי לא עסקינן דהואי בשעת קנין והיכי דמי כגון דגרשה ואהדרה

### Part 15
אלא איהי דליתא בתנאי בית דין מהני לה קנין בנות דאיתנהו בתנאי בית דין לא מהני להו קנין

### Part 16
מגרע גרעי אלא בנותיו היינו טעמא כיון דאיתנהו בתנאי בית דין אימר צררי אתפסינהו

### Part 17
לא יאמר הראשון אמר רב חסדא זאת אומרת בת אצל אמה

### Part 18
ממאי דבגדולה עסקינן דלמא בקטנה עסקינן ומשום מעשה שהיה 

### Part 19
דתניא מי שמת והניח בן קטן לאמו יורשי האב אומרים יהא גדל אצלנו ואמו אומרת יהא בני גדל אצלי מניחין אותו אצל אמו ואין מניחין אותו אצל ראוי ליורשו מעשה היה ושחטוהו ערב הפסח

### Part 20
אם כן ליתני למקום שהיא

>Credit : William Davidson Edition
>License : CC-BY-NC