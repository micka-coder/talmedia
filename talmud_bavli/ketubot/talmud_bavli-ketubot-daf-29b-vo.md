
### Part 1
אף קנס במקום מכר

### Part 2
והני בני קנסא נינהו ואמאי איקרי כאן ולו תהיה לאשה אשה הראויה לו אמר ריש לקיש נערה נערה הנערה חד לגופיה וחד לאתויי חייבי לאוין וחד לאתויי חייבי כריתות 

### Part 3
רב פפא אמר בתולה בתולות הבתולות חד לגופיה וחד לאתויי חייבי לאוין וחד לאתויי חייבי כריתות 

### Part 4
ורב פפא מאי טעמא לא אמר כריש לקיש ההוא מיבעי ליה לכדאביי דאמר אביי בא עליה ומתה פטור שנאמר ונתן לאבי הנערה לאבי נערה ולא לאבי מתה 

### Part 5
וריש לקיש מאי טעמא לא אמר כרב פפא ההוא מיבעי ליה לגזירה שוה דתניא כסף ישקול כמוהר הבתולות שיהא זה כמוהר הבתולות ומוהר הבתולות כזה וריש לקיש נמי מיבעי ליה לכדאביי ורב פפא נמי מיבעי ליה לגזירה שוה 

### Part 6
אלא שיתא קראי כתיבי נערה נערה הנערה בתולה בתולות הבתולות תרי לגופייהו חד לכדאביי וחד לגזירה שוה אייתרו ליה תרי חד לאתויי חייבי לאוין וחד לאתויי חייבי כריתות

### Part 7
ולאפוקי מהאי תנא דתניא ולו תהיה לאשה שמעון התימני אומר אשה שיש בה הויה רבי שמעון בן מנסיא אומר אשה הראויה לקיימה 

### Part 8
מאי בינייהו אמר רבי זירא ממזרת ונתינה איכא בינייהו למאן דאמר יש בה הויה הא נמי יש בה הויה למאן דאמר ראויה לקיימה הא אינה ראויה לקיימה

### Part 9
ולרבי עקיבא דאמר אין קידושין תופסין בחייבי לאוין מאי בינייהו איכא בינייהו אלמנה לכהן גדול כרבי סימאי דתניא רבי סימאי אומר מן הכל עושה רבי עקיבא ממזרין חוץ מאלמנה לכהן גדול שהרי אמרה תורה לא יקח ולא יחלל חילולין הוא עושה ואין עושה ממזרין

### Part 10
ולרבי ישבב דאמר בואו ונצוח על עקיבא בן יוסף שהיה אומר כל שאין לו ביאה בישראל הולד ממזר מאי בינייהו איכא בינייהו

>Credit : William Davidson Edition
>License : CC-BY-NC