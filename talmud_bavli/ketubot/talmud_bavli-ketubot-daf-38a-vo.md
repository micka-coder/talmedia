
### Part 1
הני מילי היכא דהרגו דרך עלייה שלא ניתנה שגגתו לכפרה אבל הרגו דרך ירידה דניתנה שגגתו לכפרה אימא נישקול ממונא מיניה וניפטריה קא משמע לן 

### Part 2
אמר ליה רבא הא מדתנא דבי חזקיה נפקא דתנא דבי חזקיה מכה אדם ומכה בהמה 

### Part 3
מה מכה בהמה לא חלקת בו בין שוגג למזיד בין מתכוין לשאין מתכוין בין דרך ירידה לדרך עלייה לפוטרו ממון אלא לחייבו ממון אף מכה אדם לא תחלוק בו בין שוגג למזיד בין מתכוין לשאין מתכוין בין דרך ירידה לדרך עליה לחייבו ממון אלא לפוטרו ממון

### Part 4
אלא אמר רמי בר חמא איצטריך סלקא דעתך אמינא הני מילי היכא דסימא את עינו והרגו בה אבל היכא דסימא את עינו והרגו בדבר אחר אימא נישקול ממונא מיניה אמר ליה רבא הא נמי מאידך תנא דבי חזקיה נפקא דתנא דבי חזקיה עין תחת עין ולא עין ונפש תחת עין

### Part 5
אלא אמר רב אשי איצטריך סלקא דעתך אמינא הואיל וחידוש הוא שחידשה תורה בקנס אף על גב דמיקטיל משלם קא משמע לן ולרבה דאמר חידוש הוא שחידשה תורה בקנס אף על גב דמיקטיל משלם האי כל חרם מאי עביד ליה סבר לה כתנא קמא דרבי חנניא בן עקביא

### Part 6
מתני׳ נערה שנתארסה ונתגרשה רבי יוסי הגלילי אומר אין לה קנס רבי עקיבא אומר יש לה קנס וקנסה לעצמה

### Part 7
גמ׳ מאי טעמא דרבי יוסי הגלילי אמר קרא אשר לא אורשה הא אורסה אין לה קנס ורבי עקיבא אשר לא אורשה לאביה הא אורסה לעצמה 

### Part 8
אלא מעתה נערה ולא בוגרת הכי נמי דלעצמה בתולה ולא בעולה הכי נמי דלעצמה אלא לגמרי הכא נמי לגמרי 

### Part 9
אמר לך רבי עקיבא האי לא אורשה מיבעי ליה לכדתניא אשר לא אורשה פרט לנערה שנתארסה ונתגרשה שאין לה קנס דברי רבי יוסי הגלילי רבי עקיבא אומר יש לה קנס וקנסה לאביה והדין נותן הואיל ואביה זכאי בכסף קידושיה ואביה זכאי בכסף קנסה מה כסף קידושיה אף על פי שנתארסה ונתגרשה לאביה אף כסף קנסה אף על פי שנתארסה ונתגרשה לאביה

### Part 10
אם כן מה תלמוד לומר אשר לא אורשה מופנה להקיש לו ולדון הימנו גזירה שוה נאמר כאן אשר לא אורשה ונאמר להלן אשר לא אורשה מה כאן חמשים אף להלן חמשים ומה להלן שקלים אף כאן שקלים 

### Part 11
ורבי עקיבא מאי חזית דאשר לא אורשה לגזירה שוה ובתולה למעוטי בעולה

>Credit : William Davidson Edition
>License : CC-BY-NC