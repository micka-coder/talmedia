
### Part 1
יוצאה בגט צריכה להמתין שלשה חדשים

### Part 2
מאי קא משמע לן תנינא כולהו הממאנת באיש הוא מותר בקרובותיה והיא מותרת בקרוביו ולא פסלה מן הכהונה נתן לה גט הוא אסור בקרובותיה והיא אסורה בקרוביו ופסלה מן הכהונה

### Part 3
צריכה להמתין שלשה חדשים איצטריכא ליה דלא תנן

### Part 4
לימא כתנאי רבי אליעזר אומר אין מעשה קטנה כלום ואין בעלה זכאי במציאתה ולא במעשה ידיה ולא בהפרת נדריה ואינו יורשה ואינו מיטמא לה כללו של דבר אינה כאשתו לכל דבר אלא שצריכה מיאון

### Part 5
רבי יהושע אומר מעשה קטנה כלום ובעלה זכאי במציאתה ובמעשה ידיה ובהפרת נדריה ויורשה ומיטמא לה כללו של דבר הרי היא כאשתו לכל דבר אלא שיוצאה במיאון 

### Part 6
לימא רב דאמר כרבי אליעזר ושמואל דאמר כרבי יהושע

### Part 7
אליבא דרבי אליעזר כולי עלמא לא פליגי

### Part 8
כי פליגי אליבא דרבי יהושע שמואל כרבי יהושע ורב עד כאן לא קאמר רבי יהושע התם אלא מדידה לדידיה אבל מדידיה לדידה לא

### Part 9
ולא בלאות אמר ליה רב הונא בר חייא לרב כהנא אמרת לן משמיה דשמואל לא שנו אלא נכסי מלוג אבל נכסי צאן ברזל אית לה

### Part 10
הוי בה רב פפא אהייא אילימא אממאנת אי דאיתנהו אידי ואידי שקלא ואי דליתנהו אידי ואידי לא שקלא

### Part 11
אלא אאיילונית אי דאיתנהו אידי ואידי שקלא אי דליתנהו איפכא מיבעי ליה נכסי מלוג דברשותה קיימי אית לה נכסי צאן ברזל דלאו ברשותה קיימי לית לה

### Part 12
אלא אשניה וקנסו רבנן לדידה בדידיה ולדידיה בדידה

### Part 13
אמר רב שימי בר אשי שמע מינה מדרב כהנא עיילא ליה גלימא קרנא הוי ולא מכסי לה ואזיל עד דבלי

### Part 14
והאמר רב נחמן פירא הוי דרב נחמן פליגא

### Part 15
אין להן כתובה אמר שמואל לא שנו אלא מנה מאתים אבל תוספת יש להן

### Part 16
תניא נמי הכי נשים שאמרו חכמים אין להן כתובה כגון הממאנת וחברותיה אין להן מנה מאתים אבל תוספת יש להן

### Part 17
נשים שאמרו חכמים יוצאות שלא בכתובה כגון עוברת על דת וחברותיה אין להן תוספת וכל שכן מנה מאתים והיוצאת משום שם רע נוטלת מה שלפניה ויוצאה

### Part 18
מסייע ליה לרב הונא דאמר רב הונא זינתה לא הפסידה

>Credit : William Davidson Edition
>License : CC-BY-NC