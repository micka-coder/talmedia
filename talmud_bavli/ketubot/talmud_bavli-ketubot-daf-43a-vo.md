
### Part 1
ומודה בקנס פטור ורבנן סברי כי קא תבע בושת ופגם קא תבע 

### Part 2
במאי קא מיפלגי אמר רב פפא רבי שמעון סבר לא שביק איניש מידי דקיץ ותבע מידי דלא קיץ ורבנן סברי לא שביק איניש מידי דכי מודי ביה לא מיפטר ותבע מידי דכי מודה ביה מיפטר

### Part 3
בעא מיניה רבי אבינא מרב ששת בת הניזונת מן האחין מעשה ידיה למי

### Part 4
במקום אב קיימי מה התם מעשה ידיה לאב הכא נמי מעשה ידיה לאחין או דלמא לא דמי לאב התם מדידיה מיתזנא הכא לאו מדידהו מיתזנא

### Part 5
אמר ליה תניתוה אלמנה ניזונת מנכסי יתומים ומעשה ידיה שלהן

### Part 6
מי דמי אלמנתו לא ניחא ליה בהרווחה בתו ניחא ליה בהרווחה

### Part 7
למימרא דבתו עדיפא ליה מאלמנתו והאמר רבי אבא אמר רבי יוסי עשו אלמנה אצל הבת כבת אצל אחין בנכסין מועטין 

### Part 8
מה הבת אצל אחין הבת ניזונת והאחין ישאלו על הפתחים אף אלמנה אצל הבת אלמנה ניזונת והבת תשאל על הפתחים לענין זילותא אלמנתו עדיפא ליה לענין הרווחה בתו עדיפא ליה

### Part 9
מתיב רב יוסף מעשה ידיה ומציאתה אף על פי שלא גבתה מת האב הרי הן של אחין טעמא דבחיי האב הא לאחר מיתת האב לעצמה מאי לאו בניזונת לא בשאינה ניזונת

### Part 10
אי בשאינה ניזונת מאי למימרא אפילו למאן דאמר יכול הרב לומר לעבד עשה עמי ואיני זנך הני מילי בעבד כנעני דלא כתיב ביה עמך

### Part 11
אבל עבד עברי דכתיב ביה עמך לא כל שכן בתו

### Part 12
אמר רבה בר עולא לא נצרכה אלא להעדפה אמר רבא גברא רבה כרב יוסף לא ידע דאיכא העדפה וקמותיב תיובתא

### Part 13
אלא אמר רבא רב יוסף מתניתין גופא קשיא ליה דקתני מעשה ידיה ומציאתה אף על פי שלא גבתה מציאתה ממאן גביא 

### Part 14
אלא לאו הכי קאמר מעשה ידיה כמציאתה מה מציאתה בחיי האב לאב לאחר מיתת האב לעצמה אף מעשה ידיה נמי בחיי האב לאב לאחר מיתת האב לעצמה שמע מינה

### Part 15
איתמר נמי אמר רב יהודה אמר רב בת הניזונת מן האחין מעשה ידיה לעצמה אמר רב כהנא מאי טעמא דכתיב והתנחלתם אותם לבניכם אחריכם אותם לבניכם ולא בנותיכם לבניכם מגיד שאין אדם מוריש זכות בתו לבנו

### Part 16
מתקיף לה רבה ואימא בפיתוי הבת וקנסות וחבלות הכתוב מדבר וכן תנא רב חנינא בפתוי הבת וקנסות וחבלות הכתוב מדבר 

### Part 17
חבלות צערא דגופא נינהו אמר רבי יוסי בר חנינא

>Credit : William Davidson Edition
>License : CC-BY-NC