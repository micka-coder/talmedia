
### Part 1
נכסי בחזקת יתמי קיימי ועל אלמנה להביא ראיה או דלמא נכסי בחזקת אלמנה קיימי ועל היתומים להביא ראיה

### Part 2
תא שמע דתני לוי אלמנה כל זמן שלא ניסת על היתומים להביא ראיה ניסת עליה להביא ראיה

### Part 3
אמר רב שימי בר אשי כתנאי מוכרת וכותבת אלו למזונות מכרתי ואלו לכתובה מכרתי דברי רבי יהודה רבי יוסי אומר מוכרת וכותבת סתם וכן כחה יפה

### Part 4
מאי לאו בהא קמיפלגי לרבי יהודה דאמר בעי לפרושי סבר נכסי בחזקת יתמי קיימי ועל האלמנה להביא ראיה ורבי יוסי סבר לא בעי לפרושי נכסי בחזקת אלמנה קיימי ועל היתומים להביא ראיה

### Part 5
ממאי דלמא דכולי עלמא נכסי בחזקת אלמנה קיימי ועל היתומים להביא ראיה ורבי יהודה עצה טובה קא משמע לן דלא ליקרו לה רעבתנותא

### Part 6
דאי לא תימא הכי הא דבעי רבי יוחנן תפשוט ליה ממתניתין מוכרת למזונות שלא בבית דין וכותבת אלו למזונות מכרתי אלא ממתניתין ליכא למשמע מינה דעצה טובה קא משמע לן הכי נמי עצה טובה קא משמע לן

### Part 7
אי נמי דכולי עלמא נכסי בחזקת יתמי קיימי והיינו טעמא דרבי יוסי כדאביי קשישא דאמר אביי קשישא משל דרבי יוסי למה הדבר דומה לשכיב מרע שאמר תנו מאתים זוז לפלוני בעל חובי רצה בחובו נוטלן רצה במתנה נוטלן

>Credit : William Davidson Edition
>License : CC-BY-NC