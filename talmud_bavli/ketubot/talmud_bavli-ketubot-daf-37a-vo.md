
### Part 1
וסבר רבי יהודה בקדושתה קיימא והתניא הגיורת שנתגיירה וראתה דם רבי יהודה אומר דיה שעתה רבי יוסי אומר הרי היא ככל הנשים ומטמאה מעת לעת ומפקידה לפקידה 

### Part 2
וצריכה להמתין שלשה חדשים דברי רבי יהודה רבי יוסי מתיר ליארס ולינשא מיד אמר ליה גיורת אשבויה קא רמית גיורת לא מנטרא נפשה שבויה מנטרא נפשה

### Part 3
ורמי שבויה אשבויה דתניא הגיורת והשבויה והשפחה שנפדו ושנתגיירו ושנשתחררו יתירות על בנות שלש שנים ויום אחד צריכות להמתין שלשה חדשים דברי רבי יהודה רבי יוסי מתיר ליארס ולינשא מיד אשתיק 

### Part 4
אמר ליה מידי שמיע לך בהא אמר ליה הכי אמר רב ששת שראוה שנבעלה אי הכי מאי טעמא דרבי יוסי אמר רבה קסבר רבי יוסי אשה מזנה משמשת במוך שלא תתעבר 

### Part 5
בשלמא גיורת כיון דדעתה לאיגיורי מנטרא נפשה שבויה נמי דלא ידעה היכא ממטו לה שפחה נמי דשמעה מפי מרה אלא יוצאה בשן ועין מאי איכא למימר 

### Part 6
וכי תימא כל ממילא לא אמר רבי יוסי הרי אנוסה ומפותה דממילא ותניא אנוסה ומפותה צריכות להמתין שלשה חדשים דברי רבי יהודה רבי יוסי מתיר ליארס ולינשא מיד

### Part 7
אלא אמר רבה קסבר רבי יוסי אשה מזנה מתהפכת כדי שלא תתעבר ואידך חיישינן שמא לא נהפכה יפה יפה

### Part 8
שנאמר ולא יהיה אסון ענוש יענש וכו׳ והא מהכא נפקא מהתם נפקא כדי רשעתו משום רשעה אחת אתה מחייבו ואי אתה מחייבו משום שתי רשעיות 

### Part 9
חדא במיתה וממון וחדא במלקות וממון וצריכא דאי אשמעינן מיתה וממון משום דאיכא איבוד נשמה אבל מלקות וממון דליכא איבוד נשמה אימא לא 

### Part 10
ואי אשמעינן מלקות וממון משום דלא חמיר איסוריה אבל מיתה וממון דחמיר איסוריה אימא לא צריכא 

### Part 11
ולרבי מאיר דאמר לוקה ומשלם תרתי למה לי חדא במיתה וממון

>Credit : William Davidson Edition
>License : CC-BY-NC