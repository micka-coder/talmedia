
### Part 1
חייבי עשה מצרי ואדומי 

### Part 2
הניחא לרבי ישבב אי לאפוקי מטעמא דרבי סימאי קאתי שפיר אלא אי טעמא דנפשיה קאמר כל שאין לו ביאה בישראל הולד ממזר ואפילו חייבי עשה מאי בינייהו 

### Part 3
איכא בינייהו בעולה לכהן גדול ומאי שנא דהוה ליה עשה שאינו שוה בכל

### Part 4
אמר רב חסדא הכל מודים בבא על הנדה שמשלם קנס למאן דאמר יש בה הויה הא נמי יש בה הויה למאן דאמר ראויה לקיימה הא נמי ראויה לקיימה

### Part 5
ולאפוקי מדרבי נחוניא בן הקנה דתניא רבי נחוניא בן הקנה היה עושה את יום הכפורים כשבת לתשלומין מה שבת מתחייב בנפשו ופטור מן התשלומין אף יום הכפורים מתחייב בנפשו ופטור מן התשלומין 

### Part 6
מאי טעמא דרבי נחוניא בן הקנה אמר אביי נאמר אסון בידי אדם ונאמר אסון בידי שמים מה אסון האמור בידי אדם פטור מן התשלומין אף אסון האמור בידי שמים פטור מן התשלומין 

### Part 7
מתקיף לה רב אדא בר אהבה ממאי דכי קא מזהר להו יעקב לבניה על צינים ופחים דבידי שמים נינהו דלמא על אריא וגנבי דבידי אדם נינהו אטו יעקב אהא אזהר אהא לא אזהר יעקב על כל מילי אזהר

### Part 8
וצינים פחים בידי שמים נינהו והתניא הכל בידי שמים חוץ מצינים פחים שנאמר צינים פחים בדרך עיקש שומר נפשו ירחק מהם ותו אריא וגנבי בידי אדם נינהו והאמר רב יוסף וכן תני רבי חייא מיום שחרב בית המקדש אף על פי שבטלו סנהדרין ארבע מיתות לא בטלו לא בטלו הא בטלו להו אלא

>Credit : William Davidson Edition
>License : CC-BY-NC