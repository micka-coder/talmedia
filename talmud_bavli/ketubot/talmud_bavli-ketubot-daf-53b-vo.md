
### Part 1
שקילא טיבותך שדיא אחיזרי כבר תרגמא רב הושעיא לשמעתיה בבבל

### Part 2
בנן נוקבן דיהויין ליכי מינאי וכו׳ רב תני עד דתלקחן לגוברין ולוי תני עד דתבגרן לרב אף על גב דבגר ולוי אף על גב דאינסיב

### Part 3
אלא בגר ולא אינסיב אינסיב ולא בגר דכולי עלמא לא פליגי כי פליגי בארוסה ולא בגר וכן תני לוי במתניתיה עד דתבגרן וימטי זמניהון דאינסבן תרתי אלא או תבגרן או ימטי זמניהון לאיתנסבא

### Part 4
כתנאי עד מתי הבת נזונית עד שתארס משום רבי אלעזר אמרו עד שתבגר תני רב יוסף עד דיהוויין איבעיא להו הויה דאירוסין או הויה דנישואין תיקו

### Part 5
אמר ליה רב חסדא לרב יוסף מי שמיע לך מיניה דרב יהודה ארוסה יש לה מזונות או אין לה מזונות אמר ליה משמע לא שמיע לי אלא מסברא לית לה כיון דאירסה לא ניחא ליה דתיתזיל

### Part 6
אמר ליה אם משמע לא שמיע לך מסברא אית לה כיון דלא קים ליה בגוה לא שדי זוזי בכדי

### Part 7
ואיכא דאמרי אמר ליה משמע לא שמיע לי מסברא אית לה כיון דלא קים ליה בגוה לא שדי זוזי בכדי אמר ליה אי משמע לא שמיע לך מסברא לית לה כיון דאירסה לא ניחא ליה דתיתזיל

### Part 8
סימן דגברי שק זרף מאנה ויבמה שניה ארוסה ואנסה

### Part 9
בעו מיניה מרב ששת ממאנת יש לה מזונות או אין לה מזונות

### Part 10
אמר להו רב ששת תניתוה אלמנה בבית אביה וגרושה בבית אביה ושומרת יבם בבית אביה יש לה מזונות רבי יהודה אומר עודה בבית אביה יש לה מזונות אינה בבית אביה אין לה מזונות

### Part 11
רבי יהודה היינו תנא קמא אלא לאו ממאנת איכא בינייהו דתנא קמא סבר אית לה ורבי יהודה סבר לית לה

### Part 12
בעי ריש לקיש בת יבמה יש לה מזונות או אין לה מזונות 

### Part 13
כיון דאמר מר כתובתה על נכסי בעלה הראשון לית לה או דלמא כיון דאי לית לה מראשון תקינו לה רבנן משני אית לה תיקו

### Part 14
בעי רבי אלעזר בת שניה יש לה מזונות או אין לה מזונות

>Credit : William Davidson Edition
>License : CC-BY-NC