
### Part 1
מאי לאו בשעמד בדין לא בשלא עמד בדין 

### Part 2
והא מדרישא בשעמד בדין סיפא נמי בשעמד בדין דקתני רישא אין לי אלא דברים שמשלמין עליהם את הקרן תשלומי כפל תשלומי ארבעה וחמשה והאונס והמפתה ומוציא שם רע מנין תלמוד לומר ומעלה מעל ריבה

### Part 3
היכי דמי אי דלא עמד בדין כפילא מי איכא אלא פשיטא בשעמד בדין ומדרישא בשעמד בדין סיפא נמי בשעמד בדין

### Part 4
אמר ליה יכילנא לשנויי לך רישא בשעמד בדין וסיפא בשלא עמד בדין וכולה רבי שמעון היא ושינויי דחיקי לא משנינן לך דאם כן אמרת לי ליתני רישא רבי שמעון אומר או ליתני סיפא דברי רבי שמעון

### Part 5
אלא כולה בשעמד בדין ורישא רבנן וסיפא רבי שמעון 

### Part 6
ומודינא לך לענין קרבן שבועה דרחמנא פטריה מוכחש 

### Part 7
וכי קאמינא ממון הוי להורישו לבניו

### Part 8
איתיביה רבי שמעון אומר אם לא הספיקה לגבות עד שמת האב הרי הן של עצמה ואי אמרת ממון הוי להורישו לבניו לעצמה אמאי דאחין בעי מיהוי

### Part 9
אמר רבא האי מילתא קשאי בה רבה ורב יוסף עשרין ותרתין שנין ולא איפרק עד דיתיב רב יוסף ברישא ופירקה שאני התם דאמר קרא ונתן האיש השוכב עמה לאבי הנערה חמשים כסף לא זיכתה תורה לאב אלא משעת נתינה 

### Part 10
וכי קאמר רבה ממונא הוי להורישו לבניו בשאר קנסות

### Part 11
אלא מעתה גבי עבד דכתיב כסף שלשים שקלים יתן לאדוניו הכי נמי לא זיכתה תורה לאדון אלא משעת נתינה יתן לחוד ונתן לחוד

### Part 12
אי הכי תלמוד לומר וכחש תלמוד לומר ונתן מיבעי ליה 

### Part 13
אמר רבא כי איצטריך וכחש כגון שעמדה בדין ובגרה ומתה דהתם כי קא ירית אביה מינה דידה קא ירית

### Part 14
אי הכי יצאו אלו שהן קנס ממון הוא אמר רב נחמן בר יצחק יצאו אלו שעיקרן קנס

### Part 15
איתיביה רבי שמעון פוטר שאינו משלם קנס על פי עצמו טעמא דלא עמד בדין הא עמד בדין דמשלם על פי עצמו קרבן שבועה נמי מיחייב 

### Part 16
רבי שמעון לדבריהם דרבנן קאמר להו לדידי אף על גב דעמד בדין רחמנא פטריה מוכחש אלא לדידכו אודו לי מיהת היכא דלא עמד בדין דכי קא תבע קנסא קא תבע

>Credit : William Davidson Edition
>License : CC-BY-NC