
### Part 1
בקרונות של ציפורי היה מעשה וכדרבי אמי דאמר רבי אמי והוא שהיתה סיעה של בני אדם כשרין עוברת לשם וכדרבי ינאי דאמר רבי ינאי נבעלת בקרונות כשרה לכהונה

### Part 2
בקרונות סלקא דעתך אלא נבעלת בשעת קרונות כשרה לכהונה אבל פירש אחד מציפורי ובעל הולד שתוקי

### Part 3
כי הא דכי אתא רב דימי אמר זעירי אמר רבי חנינא ואמרי לה אמר זעירי אמר רבי חנינא הולכין אחר רוב העיר ואין הולכין אחר רוב סיעה

### Part 4
כלפי לייא הני ניידי והני קביעי וקיימי

### Part 5
אלא הולכין אחר רוב העיר והוא דאיכא רוב סיעה בהדה ואין הולכין אחר רוב העיר גרידתא ולא אחר רוב סיעה גרידתא מאי טעמא גזרה רוב סיעה אטו רוב העיר

### Part 6
ורוב העיר נמי אי דקא אזלי אינהו לגבה כל דפריש מרובא פריש לא צריכא דקא אזלא איהי לגבייהו דהוה ליה קבוע ואמר רבי זירא כל קבוע כמחצה על מחצה דמי

### Part 7
ומי בעינן תרי רובי והתניא תשע חנויות כולן מוכרות בשר שחוטה ואחת מוכרת בשר נבלה ולקח מאחת מהן ואינו יודע מאי זה מהן לקח ספיקו אסור ובנמצא הלך אחר הרוב

### Part 8
וכי תימא בשאין דלתות מדינה נעולות דקא אתי לה רובא מעלמא והא אמר רבי זירא אף על פי שדלתות מדינה נעולות מעלה עשו ביוחסין

### Part 9
גופא אמר רבי זירא כל קבוע כמחצה על מחצה דמי בין לקולא בין לחומרא

### Part 10
מנא ליה לרבי זירא הא אילימא מתשע חנויות כולן מוכרות בשר שחוטה ואחת בשר נבלה ולקח מאחת מהן ואינו יודע מאיזה מהן לקח ספיקו אסור ובנמצא הלך אחר הרוב התם לחומרא

### Part 11
אלא מתשעה צפרדעים ושרץ אחד ביניהם ונגע באחד מהן ואינו יודע באיזה מהן נגע ספיקו טמא התם נמי לחומרא

### Part 12
אלא מתשעה שרצים וצפרדע אחד ביניהם ונגע באחד מהן ואינו יודע באיזה מהן נגע ברשות היחיד ספיקו טמא ברשות הרבים ספיקו טהור

### Part 13
ומדאורייתא מנא לן אמר קרא וארב לו וקם עליו עד שיתכוין לו ורבנן אמרי דבי רבי ינאי פרט לזורק אבן לגו

### Part 14
היכי דמי אילימא דאיכא תשעה גוים ואחד ישראל ביניהם ותיפוק ליה דרובא גוים נינהו אי נמי פלגא ופלגא ספק נפשות להקל

### Part 15
לא צריכא דאיכא תשעה ישראלים וגוי אחד ביניהם דהוה ליה גוי קבוע וכל קבוע כמחצה על מחצה דמי

### Part 16
איתמר רב חייא בר אשי אמר רב הלכה כרבי יוסי ורב חנן בר רבא אמר רב הוראת שעה היתה

### Part 17
מתיב רבי ירמיה וליוחסין לא בעינן תרי רובי והתנן

>Credit : William Davidson Edition
>License : CC-BY-NC