
### Part 1
הכא נמי בשכלי אומנותו בידו

### Part 2
והיכא אתמר דרבי חמא בר עוקבא אהא דתנן הקדר שהניח קדירותיו וירד לשתות (מים מן היאור) הפנימיות טהורות והחיצונות טמאות

### Part 3
והתניא אלו ואלו טמאות אמר רבי חמא בר עוקבא בשכלי אומנותו בידו מפני שיד הכל ממשמשת בהן 

### Part 4
והתניא אלו ואלו טהורות אמר רבי חמא בר עוקבא בשאין כלי אומנותו בידו 

### Part 5
ואלא הא דתנן הפנימיות טהורות והחיצונות טמאות היכי משכחת לה

### Part 6
דסמיכא לרשות הרבים ומשום חיפופי רשות הרבים

### Part 7
ואיבעית אימא רבי יהודה ורבנן במעלין מתרומה ליוחסין קמיפלגי

### Part 8
איבעיא להו מהו להעלות משטרות ליוחסין היכי דמי אילימא דכתיב ביה אני פלוני כהן חתמתי עד מאן קא מסהיד עילויה 

### Part 9
לא צריכא דכתיב ביה אני פלוני כהן לויתי מנה מפלוני וחתימו סהדי מאי אמנה שבשטר קא מסהדי או דלמא אכולה מילתא קא מסהדי רב הונא ורב חסדא חד אמר מעלין וחד אמר אין מעלין

### Part 10
איבעיא להו מהו להעלות מנשיאות כפים ליוחסין תיבעי למאן דאמר מעלין מתרומה ליוחסין ותיבעי למאן דאמר אין מעלין 

### Part 11
תיבעי למאן דאמר מעלין הני מילי תרומה דעון מיתה היא אבל נשיאות כפים דאיסור עשה לא או דלמא לא שנא

### Part 12
תיבעי למאן דאמר אין מעלין הני מילי תרומה דמיתאכלא בצנעא אבל נשיאות כפים דבפרהסיא אי לאו כהן הוא כולי האי לא מחציף אינש נפשיה או דלמא לא שנא 

### Part 13
רב חסדא ורבי אבינא חד אמר מעלין וחד אמר אין מעלין אמר ליה רב נחמן בר יצחק לרבא מהו להעלות מנשיאות כפים ליוחסין אמר ליה פלוגתא דרב חסדא ורבי אבינא

### Part 14
הלכתא מאי אמר ליה אנא מתניתא ידענא דתניא רבי יוסי אומר גדולה חזקה שנאמר ומבני הכהנים בני חביה בני הקוץ בני ברזילי אשר לקח מבנות ברזילי הגלעדי אשה ויקרא על שמם אלה בקשו כתבם המתיחשים ולא נמצאו ויגאלו מן הכהונה ויאמר התרשתא להם אשר לא יאכלו מקדש הקדשים עד עמוד כהן לאורים ותומים 

### Part 15
אמר להם הרי אתם בחזקתכם במה הייתם אוכלים בגולה בקדשי הגבול אף כאן בקדשי הגבול ואי סלקא דעתך מעלין מנשיאות כפים ליוחסין הני כיון דפרסי ידייהו אתי לאסוקינהו

### Part 16
שאני הכא דריע חזקייהו דאי לא תימא הכי למאן דאמר מעלין מתרומה ליוחסין כיון דאכלי בתרומה אתי לאסוקינהו אלא לאו משום דריע חזקייהו

>Credit : William Davidson Edition
>License : CC-BY-NC