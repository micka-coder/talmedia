
### Part 1
דאם כן קשיא הלכתא אהלכתא דקיימא לן הלכתא כרב נחמן בדיני ובהא אמר רב יהודה אמר שמואל הלכה כרבן גמליאל אלא לאו שמע מינה כדמשנינן שמע מינה

### Part 2
מתני׳ היא אומרת מוכת עץ אני והוא אומר לא כי אלא דרוסת איש את רבן גמליאל ורבי אליעזר אומרים נאמנת ורבי יהושע אומר לא מפיה אנו חיין אלא הרי זו בחזקת דרוסת איש עד שתביא ראיה לדבריה

### Part 3
גמ׳ טענתייהו במאי רבי יוחנן אמר במאתים ומנה רבי אלעזר אמר במנה ולא כלום

### Part 4
רבי יוחנן אמר במאתים ומנה סבר לה כרבי מאיר דאמר בין הכיר בה ובין לא הכיר בה מאתים ורבי אלעזר אומר במנה ולא כלום סבר לה כרבנן דאמרי בין הכיר בה בין לא הכיר בה מנה

### Part 5
בשלמא רבי אלעזר לא קאמר כרבי יוחנן דקא מוקי לה כרבנן אלא רבי יוחנן מאי טעמא לא אמר כרבי אלעזר

### Part 6
קסבר כנסה בחזקת בתולה ונמצאת בעולה יש לה כתובה מנה הכא הוא קאמר מנה והיא קאמרה מנה מאי איכא בין טענה דידיה לטענה דידה

### Part 7
בשלמא לרבי אלעזר היינו דקתני תרתי חדא לאפוקי מדרמי בר חמא 

### Part 8
וחדא לאפוקי מדרב חייא בר אבין אמר רב ששת אלא לרבי יוחנן תרתי למה לי

### Part 9
חדא להודיעך כחו דרבן גמליאל וחדא להודיעך כחו דרבי יהושע קמייתא להודיעך כחו דרבי יהושע דאף על גב דאיכא למימר מיגו לא מהימנא בתרייתא להודיעך כחו דרבן גמליאל דאף על גב דליכא למימר מיגו מהימנא

### Part 10
מתני׳ ראוה מדברת עם אחד ואמרו לה מה טיבו של איש זה איש פלוני וכהן הוא רבן גמליאל ורבי אליעזר אומרים נאמנת ורבי יהושע אומר לא מפיה אנו חיין אלא הרי זו בחזקת בעולה לנתין ולממזר עד שתביא ראיה לדבריה

### Part 11
היתה מעוברת ואמרו לה מה טיבו של עובר זה מאיש פלוני וכהן הוא רבן גמליאל ורבי אליעזר אומרים נאמנת ורבי יהושע אומר לא מפיה אנו חיין אלא הרי זו בחזקת מעוברת לנתין ולממזר עד שתביא ראיה לדבריה

### Part 12
גמ׳ מאי מדברת זעירי אמר נסתרה רב אסי אמר נבעלה בשלמא לזעירי היינו דקתני מדברת אלא לרב אסי מאי מדברת לישנא מעליא כדכתיב אכלה ומחתה פיה ואמרה לא פעלתי און

### Part 13
בשלמא לזעירי היינו דקתני תרתי מדברת ומעוברת אלא לרב אסי תרתי למה לי

### Part 14
חדא להכשיר בה וחדא להכשיר בבתה

### Part 15
הניחא למאן דאמר לדברי המכשיר בה מכשיר בבתה אלא למאן דאמר לדברי המכשיר בה פוסל בבתה מאי איכא למימר רב אסי סבר כמאן דאמר לדברי המכשיר בה מכשיר בבתה

### Part 16
אמר ליה רב פפא לאביי לזעירי דאמר מאי מדברת נסתרה ואמר רבי יהושע לא מהימנא האמר רב מלקין על היחוד ואין אוסרין על היחוד 

### Part 17
לימא דלא כרבי יהושע אפילו תימא רבי יהושע מעלה עשו ביוחסין

### Part 18
מיתיבי ראוה שנכנסה עם אחד לסתר

>Credit : William Davidson Edition
>License : CC-BY-NC