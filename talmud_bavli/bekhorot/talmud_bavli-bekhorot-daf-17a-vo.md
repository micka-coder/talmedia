
### Part 1
היינו דאמר ליה רבן שמעון בן גמליאל אפילו עד עשרה דורות פטורין אלא לרב הונא דאמר לא נחית תנא קמא לדרי מאי אפילו עד עשרה דורות אמר לך רב הונא רבן שמעון בן גמליאל אהעמיד קאי דנחית לדרי

### Part 2
תא שמע המקבל צאן ברזל מן הגוי ולדות פטורין וולדי ולדות לא תיובתא דרב יהודה אמר לך רב יהודה אימא הן וולדותיהן

### Part 3
איכא דאמרי הן וולדותיהן פטורין תיובתא דרב הונא אמר לך רב הונא אימא הן וולדות פטור וולדי ולדות חייב

### Part 4
רחל שילדה מין עז כו׳ אתא רב אושעיא מנהרדעא ואייתי מתניתא בידיה רחל בת עז ועז בת רחל רבי מאיר מחייב וחכמים פוטרין

### Part 5
אמר ליה רב הושעיא לרבה כי עיילת לקמיה דרב הונא בעי מיניה רבי מאיר מיחייב למאי אילימא לבכורה ולית ליה לרבי מאיר אך בכור שור עד שיהא הוא שור ובכורו שור

### Part 6
אלא לראשית הגז ולית ליה הא דתנא דבי רבי ישמעאל כבשים שצמרן קשה פטורין מראשית הגז שנאמר ומגז כבשי יתחמם

### Part 7
אמר ליה ניחזי אנן הכא במאי עסקינן ברחל שילדה מין עז ואביו תייש ובחוששין לזרע האב לענין אותו ואת בנו קמיפלגי דרבי מאיר סבר חוששין לזרע האב ורבנן סברי אין חוששין לזרע האב

### Part 8
אי הכי ליפלגו בחוששין לזרע האב בעלמא בפלוגתא דחנניה ורבנן

### Part 9
אלא לעולם לבכורה והכא במאי עסקינן ברחל בת רחל בת עז מר סבר זיל בתר אימיה והאי לאו נדמה הוא 

### Part 10
ומר סבר זיל בתר אימיה דאימיה והאי נדמה הוא

### Part 11
ואיבעית אימא ברחל בת עז בת רחל מר סבר חזרה שייות למקומן ומר סבר לא חזרה שייות למקומן 

### Part 12
רב אשי אמר כגון שיש בו מקצת סימנין ומאן חכמים רבי שמעון דאמר עד שיהא ראשו ורובו דומה לאמו

### Part 13
אמר רבי יוחנן מודה רבי מאיר בשעיר של ראש חדש דבעינן בן שעירה מאי טעמא אמר קרא אחד המיוחד ובא מששת ימי בראשית

### Part 14
והא מהכא נפקא מהתם נפקא שור או כשב פרט לכלאים או עז פרט לנדמה 

### Part 15
צריכא דאי מהתם הוה אמינא הני מילי היכא דלא נחת לדרי אבל היכא דנחת אימא לא ואי מהכא הוה אמינא הני מילי לגבי קרבן חובה אבל נדבה לא צריכא

### Part 16
אמר רבי אחא בר יעקב הכל מודים דאין לוקין על צמרו משום כלאים שנאמר לא תלבש שעטנז מה פשתן שלא נשתנה אף צמר שלא נשתנה

### Part 17
אמר רב פפא הכל מודים שצמרו פסול לתכלת שנאמר לא תלבש שעטנז גדלים תעשה לך מה פשתן שלא נשתנה אף צמר שלא נשתנה

### Part 18
אמר רב נחמן בר יצחק הכל מודים שאין צמרו מטמא בנגעים שנאמר בבגד צמר או בבגד פשתים מה פשתים שלא נשתנה אף צמר שלא נשתנה

### Part 19
אמר רב אשי אף אנו נאמר הדלה הגפן על גבי תאינה יינו פסול לנסכים מאי טעמא זבח ונסכים מה זבח שלא נשתנה אף נסכים שלא נשתנו

### Part 20
מתקיף לה רבינא הדלה פשתן על גבי היגא הכי נמי דלישתני אם כן לא מצית אמרת מה פשתן שלא נשתנה דהא פשתן נמי משתני אמר ליה זה נשתנה ריחו וזה לא נשתנה ריחו

### Part 21
מתני׳ רחל שלא ביכרה וילדה שני זכרים ויצאו שני ראשיהן כאחת רבי יוסי הגלילי אומר שניהן לכהן שנאמר הזכרים לה׳ וחכמים אומרים אי אפשר לצמצם אלא אחד לו ואחד לכהן 

### Part 22
רבי טרפון אומר הכהן בורר לו את היפה רבי עקיבא אומר משמנין ביניהן והשני ירעה עד שיסתאב 

>Credit : William Davidson Edition
>License : CC-BY-NC