
### Part 1
לפסול במקום אחים

### Part 2
ולחלוץ שלא במקום אחים איכא בינייהו 

### Part 3
הדרן עלך על אלו מומין

### Part 4
מתני׳ מומין אלו בין קבועין בין עוברים פוסלין באדם ויתר עליהן הכילון והלפתן והמקבן ושראשו שקוט וסקיפת

### Part 5
ובעלי חטרות רבי יהודה מכשיר וחכמים פוסלין הקרח פסול איזהו קרח כל שאין לו שיטה של שער מוקפת מאוזן לאוזן אם יש לו הרי זה כשר

### Part 6
גמ׳ אמאי והאיכא יבלת דלא כתיב באורייתא באדם ותו דק תבלול דלא כתיבי בבהמה

### Part 7
מילף ילפי מהדדי דתניא באדם לא נאמר בו יבלת בבהמה לא נאמר דק תבלול מנין ליתן את האמור של זה בזה ואת האמור של זה בזה תלמוד לומר גרב גרב ילפת ילפת לגזירה שוה

### Part 8
מפני דאי לא מפני איכא למיפרך אדם מבהמה לא יליף שכן היא עצמה קריבה לגבי מזבח בהמה מאדם לא ילפא שכן נתרבה במצות

### Part 9
לאיי אפנויי מפני לכתוב רחמנא ילפת ולא בעי גרב ואנא אמינא ומה ילפת דלא מאיסא הוי מומא גרב דמאיס לא כל שכן גרב גרב דכתב רחמנא למה לי לאפנויי

### Part 10
ולכתבינהו רחמנא כולהו בחד וגרב וילפת הכא והכא ולילפו מחדא

### Part 11
אהייא בהי ליכתב רחמנא אי כתב באדם הוה אמינא כל דפסול באדם פסול בבהמה קלוט וחוטין דליתנהו באדם בבהמה נמי לא ליפסלו

### Part 12
ולכתוב רחמנא כולהו בבהמה הוה אמינא כל דפסול בבהמה פסול באדם גבן וחרום דליתנהו בבהמה באדם נמי לא ליפסלו

### Part 13
ולכתבינהו רחמנא כולהו בחד והנך דליתנהו באידך לכתוב רחמנא בבהמה והנך דליתנהו באידך לכתוב באדם וגרב וילפת הכא והכא ולילפי מהדדי

### Part 14
אלא כתנא דבי רבי ישמעאל דתנא דבי רבי ישמעאל כל פרשה שנאמרה ונשנית לא נשנית אלא בשביל דבר שנתחדש בה

### Part 15
אמר רבא למה לי דכתב רחמנא מום באדם מום בקדשים מום בבכור 

### Part 16
צריכא דאי כתב רחמנא מום באדם שכן נתרבה במצוות אדם מבכור בהמה לא אתי שכן הוא עצמו קרב לגבי מזבח

### Part 17
קדשים מבכור לא אתי שכן קדושתו מרחם

### Part 18
אדם מקדשים לא אתי שכן הן עצמן קריבין בכור מקדשים לא אתי שכן קדושתו מרובה

### Part 19
חדא מחדא לא אתיא תיתי חדא מתרתי מהי תיתי לא לכתב רחמנא בבכור ותיתי מהנך מה להנך שכן קדושתן מרובה ונוהגין בפשוטין

### Part 20
בקדשים ותיתי מהנך מה להנך שכן קדושתן מאליהן

### Part 21
באדם ותיתי מהנך מה להנך שכן הן עצמן קריבין לגבי מזבח צריכי

### Part 22
יתר עליהן באדם מנא הני מילי אמר רבי יוחנן דאמר קרא כל איש אשר בו מום מזרע אהרן איש ששוה בזרעו של אהרן 

>Credit : William Davidson Edition
>License : CC-BY-NC