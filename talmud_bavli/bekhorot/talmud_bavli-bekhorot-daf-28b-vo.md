
### Part 1
מתניתין נמי דיקא רבי מאיר אומר הואיל ונשחט שלא על פי מומחה אסור שמע מינה קנסא קא קניס רבי מאיר שמע מינה

### Part 2
איבעיא להו מפני המשתנין וכולהו משתני או דלמא איכא דמשתני ואיכא דלא משתני

### Part 3
למאי נפקא מינה לאכחושי סהדי אי אמרת כולהו משתני שקרי נינהו ואי אמרת איכא דמשתני ואיכא דלא משתני סמכינן עלייהו מאי

### Part 4
תא שמע דאמר רבה בר בר חנה שח לי רבי יאשיה דמן אושא בא ואראך בדוקין שהן משתנים מדקאמר ליה בא ואראך מכלל דאיכא דמשתני ואיכא דלא משתני

### Part 5
מי שאינו מומחה וראה את הבכור ונשחט על פיו הרי זה יקבר וישלם מביתו לימא תנן סתמא כרבי מאיר דלמא בדוקין שבעין ודברי הכל

### Part 6
תנא כשהוא משלם משלם רביע לדקה ומחצה לגסה מאי טעמא אמר רב פפא זה הפסד מרובה וזה הפסד מועט

### Part 7
אי הכי לפום פסידא לישלם אמר רב הונא בר מנוח משמיה דרב אחא בר איקא משום גזירת מגדלי בהמה דקה נגעו בה

### Part 8
מתני׳ דן את הדין זיכה את החייב וחייב את הזכאי טימא את הטהור וטיהר את הטמא מה שעשה עשוי וישלם מביתו ואם היה מומחה לבית דין פטור מלשלם

### Part 9
גמ׳ לימא תנן סתמא כרבי מאיר דדאין דינא דגרמי אמר רבי אילעא אמר רב כגון שנשא ונתן ביד

### Part 10
בשלמא חייב את הזכאי כגון שנשא ונתן ביד אלא זיכה את החייב היכי דמי אי דאמר ליה פטור אתה והא לא נשא ונתן ביד אמר רבינא כגון שהיה לו משכון ונטלו הימנו

### Part 11
טימא את הטהור דאגע בהו שרץ טיהר את הטמא שעירבן עם פירותיו

### Part 12
מתני׳ ומעשה בפרה שניטלה האם שלה והאכילה רבי טרפון לכלבים ובא מעשה לפני חכמים ביבנה והתירוה

### Part 13
ואמר תודוס הרופא אין פרה וחזירה יוצאה מאלכסנדריא של מצרים שאין חותכין האם שלה בשביל שלא תלד

### Part 14
אמר רבי טרפון הלכה חמורך טרפון אמר לו רבי עקיבא רבי טרפון אתה מומחה לבית דין וכל המומחה לבית דין פטור מלשלם

### Part 15
גמ׳ ותיפוק ליה דטעה בדבר משנה וטעה בדבר משנה חוזר

### Part 16
חדא ועוד קאמר חדא דטעה בדבר משנה חוזר ועוד אי נמי בשיקול הדעת טעיתה מומחה לבית דין אתה וכל המומחה לבית דין פטור מלשלם

### Part 17
מתני׳ הנוטל שכר להיות רואה את הבכורות אין שוחטין על פיו אלא אם כן היה מומחה

>Credit : William Davidson Edition
>License : CC-BY-NC