
### Part 1
או דלמא בכל סעודה וסעודה אם תימצי לומר בסעודה ראשונה קודם אכילה או לאחר אכילה קודם אכילה ודאי מעלי ליה כסמא לאחר אכילה מאי קודם שתיה או לאחר שתיה וקודם שתיה ודאי מעלי ליה כשערי לאחר שתיה מאי

### Part 2
קשור או מותר מותר ודאי מעלי ליה קשור מאי לבדו או עם חבירו עם חבירו ודאי מעלי ליה לבדו מאי

### Part 3
בעיר ובשדה בשדה ודאי מעלי ליה בעיר מאי בעי רב אשי אם תימצי לומר בשדה גינה הסמוכה לעיר מאי תיקו

### Part 4
רבי חנניא בן אנטיגנוס אומר אמר רב נחמן בר יצחק ובלבד שיהו משולשים

### Part 5
בעי מיניה פנחס אחוה דמר שמואל משמואל אכל ולא איתסי למפרע הוי מומא או מיכן ולהבא הוי מומא

### Part 6
למאי נפקא מינה למימעל בפדיונו אי אמרת למפרע הוי מומא מעיל

### Part 7
ואי מיכן ולהבא הוי מומא לא מעיל מאי קרי שמואל עליה פסחים בזזו ב(ו)ז

### Part 8
מתני׳ חוטמו שניקב ושנפגם ושנסדק שפמו שניקבה שנפגמה שנסדקה

### Part 9
גמ׳ תנו רבנן ניקבו חוטמין זה לתוך זה מבחוץ הרי זה מום מבפנים אינו מום שפתו שניקבה ושנפגמה ושנסדקה אמר רב פפא תורא ברא דשיפתיה

### Part 10
מתני׳ חוטין החיצונות שנפגמו ושנגממו הפנימים שנעקרו רבי חנינא בן אנטיגנוס אומר אין בודקין מן התיומת ולפנים ואף לא את התיומת

### Part 11
גמ׳ תנו רבנן התיומת איזהו תיומת מן התיומת ולפנים ותיומת עצמה כלפנים רבי יהושע בן קפוצאי אומר אין שוחטין אלא על החיצונות בלבד רבי חנינא בן אנטיגנוס אומר אין משגיחין על התיומת כל עיקר

### Part 12
מאי קאמר ותו רבי יהושע בן קפוצאי היינו תנא קמא

### Part 13
חסורי מיחסרא והכי קתני איזהו הפנימית מן התיומת ולפנים ותיומת עצמה כלפנים במה דברים אמורים שנפגמו ושנגממו אבל נעקרו שוחטין

### Part 14
רבי יהושע בן קפוצאי אומר אין שוחטין אלא על החיצונות אבל פנימיות שנעקרו מישחט עלייהו לא שחטינן אבל אפסולי מיפסל רבי חנינא בן אנטיגנוס אומר אין משגיחין על התיומת כל עיקר ואפילו איפסולי לא איפסיל

### Part 15
בעי רב אחדבוי בר אמי יש מחוסר אבר מבפנים או אין מחוסר אבר מבפנים למאי אי לבכור פסח או עור כתיב

### Part 16
אי לקדשים עורת או שבור כתיב לאישחוטי ולאיפרוקי לא איבעיא לן כי מיבעיא לן לאיפסולי מאי

### Part 17
תמים יהיה לרצון אמר רחמנא תמים אין חסרון לא או דלמא תמים יהיה לרצון כל מום לא יהיה בו מה מום מאבראי אף חסרון מאבראי

### Part 18
תא שמע ואת שתי הכליות ולא בעל כוליא אחת ולא בעל שלש כוליות ותניא אידך יסירנה לרבות בעל כוליא אחת

### Part 19
סברוה דכולי עלמא אין בריה באחת דהא מיחסר חסר לימא בהא קמיפלגי דמר סבר חסרון מבפנים שמיה חסרון ומר סבר חסרון מבפנים לא שמיה חסרון

### Part 20
אמר רב חייא בר יוסף דכולי עלמא יש בריה באחת וחסרון מבפנים שמיה חסרון ולא קשיא כאן כשנבראה בשתים וחסרו כאן כשנבראה באחת מעיקרא

### Part 21
והא דומיא דשלש קתני מה שלש מעיקרא אף אחת מעיקרא

### Part 22
אלא הכא ביש בריה מעיקרא קמיפלגי מר סבר יש בריה באחת ומר סבר אין בריה באחת

### Part 23
ורבי יוחנן אמר דכולי עלמא אין בריה באחת וחסרון מבפנים שמיה חסרון ולא קשיא כאן שחסרה קודם שחיטה כאן שחסרה לאחר שחיטה ולאחר שחיטה קודם קבלה מי שרי

>Credit : William Davidson Edition
>License : CC-BY-NC