
### Part 1
דבר שאינו נישום מחיים לא גזור רבנן וביתמי אוקמוה רבנן אדאורייתא 

### Part 2
ואף רב שמואל בר רב יצחק סבר לה להא דרבא דאמר רב שמואל בר רב יצחק מנין למעשר בהמה של יתומים שמוכרים אותו כדרכו 

### Part 3
שנאמר רק בכל אות נפשך תזבח ואכלת בשר איזהו דבר שאין בו ברכה מחיים אלא לאחר שחיטה הוי אומר זה מעשר בהמה

### Part 4
איבעיא להו מהו להבליעו בעצמות רבי חייא ורבי שמעון ברבי חד אמר מבליעו וחד אמר אין מבליעו

### Part 5
ולא פליגי הא בדקה הא בגסה 

### Part 6
ואיבעית אימא אידי ואידי בגסה ולא פליגי מר כי אתריה ומר כי אתריה

### Part 7
גופא בבכור הוא אומר לא יפדה ונמכר במעשר נאמר לא יגאל ואינו נמכר לא חי ולא שחוט ולא תם ולא בעל מום מנא הני מילי 

### Part 8
אמר רב חיננא אמר רב וכן אמר רב דימי אמר רבי יוחנן נאמר לא יגאל במעשר ונאמר ולא יגאל בחרמים מה להלן מכירה עמו אף כאן מכירה עמו

### Part 9
אמר ליה רב נחמן בר יצחק לרב הונא בריה דרב יהושע מפני דאי לא מפני איכא למפרך מה לחרמים שכן חלים על הכל

### Part 10
לאיי אפנויי מפני לא יאמר ולא יגאל בחרמים ויגמר ממעשר מה מעשר קדוש ואינו נגאל אף חרמים קדושים ואינם נגאלין ולא יגאל דכתב רחמנא למה לי לאפנויי

### Part 11
איכא למיפרך מה למעשר שכן קדוש לפניו ולאחריו

### Part 12
אלא לא יאמר לא יגאל בחרמים ויגמר מבכור מה בכור קדוש ואינו נגאל אף חרמים קדושין ואינן נגאלין לא יגאל דכתב רחמנא למה לי לאפנויי

### Part 13
איכא למיפרך מה לבכור שכן קדושתו מרחם

### Part 14
אלא לא יאמר לא יגאל במעשר ויגמר העברה העברה מבכור מה בכור קדוש ואינו נגאל אף מעשר קדוש ואינו נגאל לא יגאל דכתב רחמנא במעשר למה לי לאפנויי

### Part 15
ואכתי במעשר נמי לא מפני דאיכא למיפרך כדפרכינן 

### Part 16
והעברת קרא יתירא הוא

### Part 17
בכור נמי נילף גאולה גאולה מחרמים דמעשר מפני דבכור לא מפני 

### Part 18
ומאי חזית דלא תפדה דבכור לגופיה ודמעשר לאפנויי ואימא דמעשר לגופיה דבכור לאפנויי 

### Part 19
דנין גאולה מגאולה ואין דנין פדייה מגאולה

### Part 20
מאי נפקא מינה הא תנא דבי רבי ישמעאל ושב הכהן ובא הכהן זו היא שיבה זו היא ביאה 

### Part 21
הני מילי היכא דליכא דדמי ליה אבל איכא דדמי ליה מדדמי ליה ילפינן

### Part 22
ולילף בכור העברה העברה ממעשר דהא מעשר נמי גמר גאולה גאולה מחרמים 

### Part 23
מיעט רחמנא גבי חרמים הוא הוא ולא בכור ואימא הוא ולא מעשר מעשר גאולה כמותו

### Part 24
רבא אמר לא יגאל דחרמים לא צריך דאיתנהו היכא אי בי בעלים הקדש נינהו אי בי כהן חולין נינהו 

### Part 25
דתניא חרמים כל זמן שהן בבית בעלים הרי הן כהקדש לכל דבריהם שנאמר כל חרם קדש קדשים הוא לה׳ נתנן לכהן הרי הן כחולין לכל דבריהם שנאמר כל חרם בישראל לך יהיה לא

>Credit : William Davidson Edition
>License : CC-BY-NC