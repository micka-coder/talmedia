
### Part 1
מי כתיב מכל החיה ומכל הבהמה מכל הבהמה ומכל החיה כתיב ארור הוא מבהמה שנתקללה מחיה 

### Part 2
ואימא כשם שנתקללה בהמה מחיה אחד לשלש ומאי ניהו עז מחתול כך נתקלל הוא מבהמה אחד לשלש דהוה ליה חמיסר ירחי 

### Part 3
איבעית אימא מכל הבהמה כתיב אי בעית אימא קללה הוא קללה שדי עילויה

### Part 4
אמר ליה קיסר לרבי יהושע בן חנניה נחש לכמה מיעבר ומוליד אמר ליה לשב שני והא סבי דבי אתונא ארבעינהו ואוליד לתלת הנהו מיעברי הוו מעיקרא ארבע והא קמשמשי שמושי אינהו נמי משמשי כאדם 

### Part 5
והא חכימי אינהו אנן חכימינן מינייהו אי חכימת זיל זכינהו ואיתינהו לי אמר ליה כמה הוו שיתין גברי

### Part 6
אמר ליה עביד לי ספינתא דאית בה שיתין בתי וכל ביתא אית בה שיתין ביסתרקי עבד ליה כי מטא להתם לבי טבחא אשכחיה לההוא גברא דקא פשיט חיותא אמר ליה רישך לזבוני אמר ליה אין אמר ליה בכמה אמר ליה בפלגא דזוזא יהב ליה 

### Part 7
לסוף אמר ליה אנא רישא דחיותא אמרי לך אמר ליה אי בעית דאשבקך סגי אחוי לי פיתחא דבי אתונא אמר ליה מסתפינא דכל דמחוי קטלי ליה אמר ליה דרי כריכא דקניא וכי מטית להתם זקפה כמאן דקא מתפח 

### Part 8
אשכח דרבנאי מגואי ודרבנאי מבראי דאי חזו כרעא דעיילא קטלי להו לבראי ודנפקא קטלי להו לגואי 

### Part 9
אפכה לסנדליה קטלי להו לגואי אפכהה לסנדליה קטלי להו לכולהו 

### Part 10
אשכח ינוקי מלעיל סבי מלתחת אמר אי יהיבנא שלמא להני קטלי לי הני סברי אנן עדיפינן דאנן קשינן טפי ואינהו דרדקי 

### Part 11
אמר שלמא לכו אמרו ליה מאי עבידתיך אמר להו אנא חכימא דיהודאי אנא בעינא למיגמר חכמתא מינייכו אי הכי ניבעי לך אמר להו לחיי אי זכיתו כל דבעיתו עבידו בי ואי זכינא בכו איכלו גבאי בספינתא

### Part 12
אמרו ליה ההוא גברא דאזיל ובעי אתתא ולא יהבו ליה מאי חזי ליה דאזיל היכא דמדלו מיניה שקל סיכתא דצה לתתאי לא עאל לעילאי עאל אמר האי נמי מיתרמי בת מזליה

### Part 13
גברא דאוזיף וטריף מאי חזא דהדר אוזיף אמר להו גברא אזל לאגמא קטל קמא טונא ולא מצי ביה קטיל ומנח עילויה עד דאיתרמי איניש מדלי ליה

### Part 14
אמרו ליה אימא לן מילי דבדיאי אמר להו הוה ההוא כודניתא דילידא והוה תלי ליה פיתקא וכתב ביה דמסיק בבי אבא מאה אלפא זוזי אמרו ליה וכודניתא מי ילדה אמר להו הי ניהו מילי דבדיאי

### Part 15
מילחא כי סריא במאי מלחי לה אמר להו בסילתא דכודניתא ומי איכא סילתא לכודנתא ומילחא מי סרי 

### Part 16
בני לן ביתא באוירא דעלמא אמר שם תלא בין רקיעא לארעא אמר להו אסיקו לי ליבני וטינא מציעתיה דעלמא היכא זקפה לאצבעתיה אמר להו הכא אמרו ליה ומי יימר אייתו אשלי ומשחו

### Part 17
אית לן בירא בדברא עיילא למתא אמר להו אפשילו לי חבלי מפארי ואעייליה אית לן ריחיא דתבירא חייטיה אמר כרוכו לי מיניה גרדי ואיחייטיה

### Part 18
משרא דסכיני במאי קטלי בקרנא דחמרא ומי איכא קרנא לחמרא ומי איכא משרא דסכיני 

### Part 19
אייתו ליה תרי ביעי אמרו ליה הי דזגתא אוכמתי והי דזגתא חיוורתי אייתי להו איהו תרי גביני אמר להו הי דעיזא אוכמתי והי דעיזא חיוורתי

### Part 20
ורצוצא דמית מהיכא נפיק רוחיה מהיכא דעל נפק אחוי לן מנא דלא שוי חביליה אייתו כל חד וחד בודיא פשטוה לא הוה עייל בתרעא אמר להו אייתו מרי סיתרוה היינו מנא דלא שוו חביליה

### Part 21
איתינהו כל חד וחד כי חזי שיתין ביסתרקי אמר כולהו חבראי להכא אתו אמר ליה לספונא שרי ספינתך בהדי דקאתו שקל עפרא מעפרייהו 

>Credit : William Davidson Edition
>License : CC-BY-NC