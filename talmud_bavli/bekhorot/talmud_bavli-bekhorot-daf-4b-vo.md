
### Part 1
ולדורות מנלן אמר קרא והיו לי הלוים והיו בהווייתן יהו

### Part 2
וממאי דבשה אמר רב חסדא נאמר כסף לדורות ונאמר שה לדורות 

### Part 3
מה כסף האמור לדורות בו פדו לדורות בו פדו לאותה שעה אף שה האמור לדורות בו פדו לדורות בו פדו באותה שעה

### Part 4
מה לכסף שכן פודין בו הקדשות ומעשר שני 

### Part 5
אלא אמר קרא אך פדה תפדה את בכור האדם ואת בכור הבהמה הטמאה תפדה מה בכור אדם לא חלקת בין לדורות בין לאותה שעה בכסף אף בהמה טמאה לא תחלוק בו בין לדורות בין לאותה שעה בשה

### Part 6
אמר רבי חנינא שה אחד של בן לוי פטר כמה פטרי חמורים מישראל אמר אביי תדע שהרי מנה הכתוב עודפים באדם ולא מנה עודפין בבהמה

### Part 7
ממאי דילמא לא הוי נפישי להו בהמות טובא לא סלקא דעתך דכתיב ומקנה רב היה לבני ראובן ולבני גד 

### Part 8
דילמא אפילו הכי פשוטים דלוים הוו קיימי לבהדי בכורי ישראל אמר קרא ואת בהמת הלוים תחת בהמתם בהמה אחת תחת בהמות הרבה 

### Part 9
ואימא בהמה רבה אם כן ליכתוב קרא או בהמה תחת בהמה או בהמתם תחת בהמתם מאי בהמת תחת בהמתם שמע מינה חד פטר טובא 

### Part 10
אמר רבא אף אנן נמי תנינא ופודה בו פעמים הרבה ורבי חנינא טעמא דמתניתין מפרש והכי קאמר מאי טעמא פודה בו פעמים הרבה משום דשה אחד של בן לוי פוטר כמה פטרי חמורים של ישראל

### Part 11
איתמר רבי יוחנן אמר קדשו בכורות במדבר וריש לקיש אמר לא קדשו בכורות במדבר 

### Part 12
רבי יוחנן אמר קדשו בכורות במדבר דרחמנא אמר ליקדשו דכתיב קדש לי כל בכור

### Part 13
וריש לקיש אמר לא קדשו בכורות במדבר מדכתיב והיה כי יביאך וכתיב בתריה והעברת מכלל דמעיקרא לא קדוש

### Part 14
איתיביה רבי יוחנן לריש לקיש עד שלא הוקם המשכן היו במות מותרות ועבודה בבכורות אמר ליה באותן שיצאו ממצרים

### Part 15
הכי נמי מסתברא דאי לא תימא הכי בן שנה בר מיעבד עבודה הוא 

### Part 16
ודקארי לה מאי קארי לה 

### Part 17
הכי קא קשיא ליה אי אמרת בשלמא דלא פסיק קדושתייהו הנך דמעיקרא נמי לא פקעא קדושתייהו אלא אי אמרת דפסק קדושתייהו הנך דמעיקרא נמי פקעא ליה קדושתייהו

### Part 18
ואידך דקדוש קדוש דלא קדוש לא קדוש

### Part 19
איתיביה אותו היום שהוקם המשכן קרבו בו להם בישראל נדרים ונדבות חטאות ואשמות בכורות ומעשרות הכי נמי באותן שיצאו ממצרים ומינה אותו היום הוא דקרוב מיכן ואילך לא קרוב

### Part 20
איכא דאמרי איתיביה ריש לקיש לרבי יוחנן אותו היום שהוקם המשכן קרבו להם ישראל נדרים ונדבות חטאות ואשמות בכורות ומעשרות אותו היום אין מיכן ואילך לא אימא מאותו היום ואילך

### Part 21
ומאי קמשמע לן מאותו היום אין מעיקרא לא אלמא חובות בבמה לא קרוב

### Part 22
תא שמע נמצאת אתה אומר בשלשה מקומות קדשו בכורות לישראל במצרים ובמדבר ובכניסתן ישראל לארץ במצרים מהו אומר קדש לי כל בכור במדבר הוא אומר כי לי כל בכור בבני ישראל בכניסתם לארץ הוא אומר והיה כי יביאך והעברת

### Part 23
אמר רב נחמן בר יצחק בשלשה מקומות הוזהרו על הבכורות ליקדש ולא קדשו ובמצרים נמי לא קדוש הא קאמרינן דקדוש הכי אמר מהן קדשו ומהן לא קדשו 

### Part 24
מתקיף לה רב פפא ובמדבר לא קדשו והכתיב פקד כל בכר זכר לבני ישראל אלא אי איתמר הכי איתמר רבי יוחנן אמר קדשו ולא פסקו וריש לקיש אמר קדשו 

>Credit : William Davidson Edition
>License : CC-BY-NC