
### Part 1
ורבנן לימא קסברי רבנן מקצת רחם מקדיש דאי כוליה רחם מקדיש נהי דאי אפשר לצמצם חציצה מיהא איכא 

### Part 2
אמר רב מין במינו אינו חוצץ

### Part 3
זכר ונקבה מפריש טלה כו׳ וכיון דלעצמו הוא למה לי לאפרושי לאפקועי לאיסוריה מיניה 

### Part 4
אלמא כיון דלא מפקע אסור בהנאה מתניתין מני רבי יהודה היא דתניא פטר חמור אסור בהנאה ורבי שמעון מתיר 

### Part 5
מאי טעמא דרבי יהודה אמר עולא יש לך דבר שצריך פדייה ומותר ולא והרי בכור אדם שצריך פדייה ומותר אלא יש לך דבר שהקפידה עליו תורה בשה ומותר 

### Part 6
ומי הקפידה והא רב נחמיה בריה דרב יוסף פריק ליה בשילקי בשויו בשויו לא קאמר כי קאמרינן שלא בשויו והכי קאמר יש לך דבר שהקפידה עליו תורה לאפקועי לאיסוריה בשה

### Part 7
והרי מעשר שהקפידה עליו תורה בכסף צורי ותנן רבי יהודה אומר במזיד קידש 

### Part 8
בפטר חמור נמי מיקדשא כדרבי אלעזר דאמר רבי אלעזר אשה יודעת שאין מעשר שני מתחלל על ידה ועולה ואוכלתו בירושלים 

### Part 9
הכא נמי אשה יודעת דפטר חמור איסורא אית ביה ופרקא ליה בשה ומקדשא בהך דביני וביני 

### Part 10
ורבי שמעון מאי טעמא אמר עולא יש לך דבר שפדיונו מותר והוא אסור 

### Part 11
ולא והרי שביעית דפדיונה מותר והיא אסורה 

### Part 12
שביעית נמי פדיונה אסור דאמר מר האחרון אחרון אסור

### Part 13
ואיבעית אימא רבי יהודה ורבי שמעון בהאי קרא קמיפלגי דתניא לא תעבד בבכור שורך אבל אתה עובד בשלך ובשל אחרים ולא תגז בכור צאנך אבל אתה גוזז שלך ושל אחרים דברי רבי יהודה 

### Part 14
רבי שמעון אומר לא תעבד בבכור שורך אבל אתה עובד בבכור אדם לא תגז בכור צאנך אבל אתה גוזז בכור חמור

### Part 15
בשלמא לרבי שמעון היינו דכתיב תרי קראי אלא לרבי יהודה תרי קראי למעוטי שלך ושל אחרים למה לי ותו לרבי יהודה בכור אדם נמי נימא דאסיר 

### Part 16
אלא דכולי עלמא שורך למעוטי בכור אדם הוא דאתא כי פליגי בצאנך דרבי יהודה לטעמיה דאמר שותפות גוי חייבת בבכורה וכי איצטריך קרא למישרי בגזה ועבודה 

### Part 17
ורבי שמעון סבר שותפות גוי פטורה מן הבכורה ולענין גזה ועבודה לא איצטריך קרא כי איצטריך קרא לפטר חמור 

### Part 18
בשלמא לרבי יהודה היינו דכתיב צאנך ושורך אטו צאנך אלא לרבי שמעון שורך וצאנך למה לי קשיא

### Part 19
אמר רבה ומודה רבי שמעון לאחר עריפה שהוא אסור 

### Part 20
מאי טעמא גמר עריפה עריפה מעגלה ערופה 

### Part 21
אמר רבא מנא אמינא ליה דתניא הערלה וכלאי הכרם ושור הנסקל ועגלה ערופה וציפורי מצורע ופטר חמור ובשר בחלב כולן מטמאין טומאת אוכלין 

### Part 22
רבי שמעון אומר כולן אין מטמאין טומאת אוכלין ומודה רבי שמעון בבשר בחלב שמטמא טומאת אוכלין הואיל והיתה לו שעת הכושר 

### Part 23
ואמר רבי אסי אמר רבי יוחנן מאי טעמא דרבי שמעון דכתיב מכל האכל אשר יאכל אוכל שאתה יכול להאכילו לאחרים קרוי אוכל שאי אתה יכול להאכילו לאחרים אינו קרוי אוכל

>Credit : William Davidson Edition
>License : CC-BY-NC