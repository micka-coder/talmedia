
### Part 1
יכיר לחוד והכרת פנים לחוד

### Part 2
איתמר היו לו בנים בגיותו ונתגייר רבי יוחנן אומר אין לו בכור לנחלה ורבי שמעון בן לקיש אומר יש לו בכור לנחלה רבי יוחנן אומר אין לו בכור לנחלה דהא הוה ליה ראשית אונו ורבי שמעון בן לקיש אומר יש לו בכור לנחלה גר שנתגייר כקטן שנולד דמי

### Part 3
ואזדו לטעמייהו דאיתמר היו לו בנים בגיותו ונתגייר רבי יוחנן אמר קיים פריה ורביה ורבי שמעון בן לקיש אמר לא קיים רבי יוחנן אמר קיים לא תהו בראה לשבת יצרה ורבי שמעון בן לקיש אמר לא קיים פריה ורביה גר שנתגייר כקטן שנולד דמי

### Part 4
וצריכא דאי איתמר בהא קמייתא בהא קאמר רבי שמעון בן לקיש משום דבגיותן לאו בני נחלה נינהו אבל בהא אימא מודה ליה לרבי יוחנן דלא תהו בראה לשבת יצרה והא עבד ליה שבת

### Part 5
ואי איתמר בהא בהא קאמר רבי יוחנן אבל בהא אימא מודה ליה לרבי שמעון בן לקיש צריכא

### Part 6
תנן מי שלא היו לו בנים ונשא אשה שכבר ילדה עודה שפחה ונשתחררה עודה גויה ונתגיירה ומשבאתה לישראל ילדה ולדה בכור לנחלה ואינו בכור לכהן

### Part 7
ילדה ממאן אילימא מישראל שלא היו לו בנים מאי איריא גיורת ושפחה אפילו בת ישראל נמי

### Part 8
אלא לאו מגר שהיו לו בנים ונתגייר וקתני בכור לנחלה

### Part 9
לא לעולם מישראל שלא היו לו בנים ואינו בכור לכהן איצטריכא ליה

### Part 10
לאפוקי מדרבי יוסי הגלילי דאמר בכור לנחלה ולכהן שנאמר פטר רחם בישראל עד שיפטרו רחם מישראל קא משמע לן דלא

### Part 11
תא שמע היו לו בנים בגיותו ונתגייר יש לו בכור לנחלה אמר רבינא ואיתימא רב אחא הא ודאי רבי יוסי הגלילי הוא דאמר פטר רחם בישראל עד שיפטרו רחם מישראל ויליף איהו מינה דידה

### Part 12
אמר רב אדא בר אהבה לוייה שילדה בנה פטור מחמש סלעים דאיעבר ממאן אילימא דאיעבר מכהן ומלוי מאי איריא לוייה אפילו ישראלית נמי

### Part 13
אלא דאיעבר מישראל למשפחתם לבית אבתם כתיב

### Part 14
אמר רב פפא דאיעבר מגוי ולא תימא אליבא דמאן דאמר אין מזהמין את הולד אלא אפילו למאן דאמר מזהמין את הולד לוי פסול מיקרי

### Part 15
מר בריה דרב יוסף אמר משמיה דרבא לעולם דאיעבר מישראל ושאני התם דאמר קרא פטר רחם בפטר רחם תלא רחמנא

### Part 16
תנן מי שהיו לו בנים ונשא אשה שלא ילדה נתגיירה מעוברת נשתחררה מעוברת

### Part 17
וילדה היא וכהנת היא ולויה היא ואשה שכבר ילדה וכן מי שלא שהתה אחרי בעלה שלשה חדשים ונשאת וילדה ואין ידוע אם בן תשעה לראשון אם בן שבעה לאחרון בכור לכהן ואינו בכור לנחלה

### Part 18
מכלל דכהונה ולויה פטורין דאיעבר ממאן אילימא דאיעבר מכהן ולוי אי הכי מאי איריא כהנת ולויה אפילו בת ישראל נמי

### Part 19
אלא דאיעבר מגוי כהנת פטורה והאמר רב פפא בדיק לן רבה כהנת שנתעברה מגוי מהו ואמינא ליה לאו היינו דרב אדא בר אהבה דאמר לויה שילדה בנה פטור מחמש סלעים

### Part 20
ואמר לי הכי השתא בשלמא לויה בקדושתה קיימא דתניא לויה שנשבית או שנבעלה בעילת זנות נותנין לה מן המעשר ואוכלת

### Part 21
אלא כהנת כיון דאי בעיל לה הויא זרה

### Part 22
הניחא למר בריה דרב יוסף משמיה דרבא דאמר דאיעבר מישראל מוקי לה בדאיעבר מישראל אלא לרב פפא במאי מוקי לה

### Part 23
לעולם דאיעבר מכהן והיא בת ישראל ואמאי קרי לה כהנת דבנה כהן

>Credit : William Davidson Edition
>License : CC-BY-NC