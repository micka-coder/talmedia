
### Part 1
סבר לה כרבי יוסי הגלילי דאמר אפשר לצמצם בידי שמים וכל שכן בידי אדם

### Part 2
נימא כתנאי נמצא מכוון בין שתי עיירות לא היו עורפין רבי אליעזר אומר שתיהן מביאות שתי עגלות מאי לאו בהא קמיפלגי דתנא קמא סבר אי אפשר לצמצם ורבי אליעזר סבר אפשר לצמצם 

### Part 3
ותיסברא אי קסבר תנא קמא אי אפשר לצמצם אמאי לא היו עורפים יביאו עגלה אחת בשותפות ויתנו

### Part 4
אלא להני תנאי דכולי עלמא אפשר לצמצם והכא בקרובה ולא קרובות קמיפלגי דתנא קמא סבר קרובה ולא קרובות ורבי אליעזר סבר קרובה ואפילו קרובות

### Part 5
מאי הוי עלה אמר רב חייא בר אבין אמר רב עמרם תנא נמצא מכוון בין שתי עיירות רבי אליעזר אומר שתיהן מביאות שתי עגלות וחכמים אומרים יביאו עגלה אחת בשותפות ויתנו

### Part 6
מאי קסברי רבנן אי קסברי רבנן דאפשר לצמצם וקרובה ואפילו קרובות לייתי תרתי ואי קרובה ולא קרובות אפילו חדא לא לייתי אלא לאו שמע מינה קסברי רבנן אי אפשר לצמצם ואפילו בידי אדם שמע מינה

### Part 7
רבי טרפון אומר בורר לו את היפה מאי טעמא דרבי טרפון קא סבר ההוא דבריא נפק ברישא

### Part 8
רבי עקיבא אומר משמנין כו׳ אמר רבי חייא בר אבא אמר רבי יוחנן הכהן נוטל כחושה אמר ליה רבי חייא בר אבא לרבי יוחנן והא אנן משמנין ביניהן תנן אמר ליה עד דאכלת כפנייתא בבבל תרגימנא מסיפא 

### Part 9
דקתני סיפא מת אחד מהן רבי טרפון אומר יחלוקו רבי עקיבא אומר המוציא מחבירו עליו הראיה ואי סלקא דעתך משמנין ביניהן דכי הדדי פליגי הכי נמי לפלגי גבי הדדי אלא מאי משמנין שומן יהא ביניהן דאמר ליה לכהן אייתי ראיה דבכור הוא ושקיל

### Part 10
והשני ירעה עד שיסתאב וחייב במתנות ורבי יוסי פוטר מאי טעמא דרבי מאיר אמר רבי יוחנן הואיל וכהן בא עליו משני צדדין דאמר ליה אי בכור הוא כוליה דידי הוא אי לא בכור הוא הב לי מתנות מיניה

### Part 11
ורבי יוסי מאי טעמא אמר רבא עשו שאינו זוכה כזוכה ואף על גב דלא מטא לידיה כמאן דמטא לידיה וזבניה לישראל במומיה 

### Part 12
אמר רבי אלעזר הכל מודים בספק בכור שאין חליפין ביד כהן שחייב במתנות

### Part 13
הכל מודים מאן רבי יוסי פשיטא עד כאן לא קא פטר רבי יוסי התם אלא דחליפין ביד כהן דעשו שאינו זוכה כזוכה אבל אין חליפין ביד כהן לא 

### Part 14
מהו דתימא טעמא דרבי יוסי דקסבר דאי מחייבת ליה במתנות אתי ליה לידי גיזה ועבודה אף על גב דאין חליפין ביד כהן קא משמע לן 

### Part 15
ומי מצית אמרת הכי והתני סיפא שהיה רבי יוסי אומר

>Credit : William Davidson Edition
>License : CC-BY-NC