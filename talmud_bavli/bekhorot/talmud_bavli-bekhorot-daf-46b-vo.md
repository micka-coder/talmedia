
### Part 1
גמ׳ אמר שמואל אין הראש פוטר בנפלים

### Part 2
מאי טעמא כל אשר נשמת רוח חיים באפיו כל היכא דנשמת רוח חיים באפיו הוא דחשיב רישיה אידך לא חשיב רישיה

### Part 3
תנן הבא אחר נפלים שיצא ראשו חי ובן תשעה שיצא ראשו מת קתני מיהא ראשו מאי ראשו רובו 

### Part 4
וליתני רובו בדין הוא דאיבעי ליה למיתני רובו ואיידי דקא בעי למיתני סיפא בן תשעה שיצא ראשו מת טעמא דראשו מת הא ראשו חי הבא אחריו בכור לנחלה נמי לא הוי תנא רישא נמי ראשו

### Part 5
ומאי קא משמע לן דכיון דמפיק ליה רישיה הוה לידה תנינא הוציא ראשו אף על פי שהחזירו הרי זה כילוד 

### Part 6
וכי תימא אשמועינן בהמה וקא משמע לן באדם דאדם מבהמה לא יליף דלית לה פרוזדור

### Part 7
בהמה מאדם לא ילפא משום דחשיב פרצוף פנים דידיה

### Part 8
הא נמי תנינא יצא כדרכו משיצא רוב ראשו ואיזהו רוב ראשו משתצא פדחתו תיובתא דשמואל תיובתא

### Part 9
אמר רבי שמעון בן לקיש פדחת פוטרת בכל מקום חוץ מן הנחלה מאי טעמא יכיר אמר רחמנא ורבי יוחנן אמר אפילו לנחלה

### Part 10
בכל מקום לאיתויי מאי לאיתויי הא דתנו רבנן גיורת שיצאה פדחת ולדה בגיותה ואחר כך נתגיירה אין נותנין לה ימי טומאה וימי טהרה ואינה מביאה קרבן לידה

### Part 11
מיתיבי יכיר זו הכרת פנים ואיזו היא הכרת פנים פרצוף פנים עם החוטם תני עד החוטם תא שמע אין מעידים אלא על פרצוף פנים עם החוטם תני עד החוטם

### Part 12
תא שמע פדחת בלא פרצוף פנים פרצוף פנים בלא פדחת אין מעידין עד שיהו שניהם עם החוטם ואמר אביי ואיתימא רב כהנא מאי קראה הכרת פניהם ענתה בם שאני עדות אשה דאחמירו בה רבנן

### Part 13
ומי אחמירו והא תנן הוחזקו להיות משיאים עד מפי עד מפי אשה מפי עבד מפי שפחה כי אקילו רבנן בסופה בתחלתה לא אקילו רבנן 

### Part 14
ואיבעית אימא

>Credit : William Davidson Edition
>License : CC-BY-NC