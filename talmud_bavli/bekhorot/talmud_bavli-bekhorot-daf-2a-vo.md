
### Part 1
מתני׳ הלוקח עובר חמורו של נכרי והמוכר לו אף על פי שאינו רשאי המשתתף לו והמקבל הימנו והנותן לו בקבלה פטור מן הבכורה שנאמר בישראל אבל לא באחרים

### Part 2
גמ׳ כל הני למה לי 

### Part 3
צריכי דאי תנא לוקח הוה אמינא משום דקא מייתי לה לקדושה אבל מוכר דקא מפקע לה מקדושה אימא ליקנסיה קא משמע לן 

### Part 4
והמשתתף לו למה לי לאפוקי מדרבי יהודה דאמר שותפות גוי חייבת בבכורה קמשמע לן דפטורה מן הבכורה

### Part 5
והמקבל למה לי משום דקא בעי למיתני והנותן לו בקבלה 

### Part 6
והנותן לו בקבלה למה לי איצטריך סלקא דעתך אמינא הואיל ועיקר בהמה דישראל היא ליקנסיה דלמא אתי לאיחלופי בבהמה אחריתי קמשמע לן

### Part 7
תנן התם רבי יהודה מתיר בשבורה בן בתירא מתיר בסוס 

### Part 8
איבעיא להו עובר מה לי אמר רבי יהודה טעמא דרבי יהודה התם דשרי משום דשבורה עובר נמי שבור הוא או דלמא שבורה לאו היינו אורחיה אבל עובר כיון דהיינו אורחיה לאו שבור הוא

### Part 9
תא שמע והמוכר לו אף על פי שאינו רשאי ולא פליג רבי יהודה 

### Part 10
וליטעמיך המשתתף לו והמקבל ממנו והנותן לו בקבלה דלא קתני הכי נמי דלא פליג

### Part 11
אלא פליג ולא קתני הכא נמי פליג ולא קתני

### Part 12
תא שמע רבי יהודה אומר המקבל בהמה מן הגוי וילדה מעלין אותו בשוויו ונותן חצי דמיו לכהן והנותן לו בקבלה אף על פי שאינו רשאי קונסים אותו עד עשרה בדמיו ונותן כל דמיו לכהן 

>Credit : William Davidson Edition
>License : CC-BY-NC