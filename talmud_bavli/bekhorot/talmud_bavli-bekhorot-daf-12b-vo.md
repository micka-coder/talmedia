
### Part 1
לרבי שמעון נמי צבי ואיל כתיב בהו

### Part 2
איבעיא להו מהו לפדות בבהמת שביעית 

### Part 3
ודאי לא תיבעי לך לאכילה אמר רחמנא ולא לסחורה כי תיבעי לך ספק 

### Part 4
ואליבא דרבי שמעון לא תיבעי לך דלית ליה ספק כי תיבעי לך אליבא דרבי יהודה 

### Part 5
מאי כיון דמפריש טלה והוא לעצמו לאכלה קרינא ביה או דילמא כיון דכמה דלא מפקע איסוריה לא מישתרי כסחורה דמי 

### Part 6
תא שמע דאמר רב חסדא בהמת שביעית אין פודין בה את הודאי אבל פודין בה את הספק

### Part 7
ואמר רב חסדא בהמת שביעית פטורה מן הבכורה וחייבת במתנות 

### Part 8
פטורה מן הבכורה לאכלה אמר רחמנא ולא לשריפה וחייבת במתנות דלאכלה קרינא בה 

### Part 9
מיתיבי האוכל מעיסת שביעית עד שלא הורמה חלתה חייב מיתה 

### Part 10
ואמאי כיון דאילו מטמיא בת שריפה היא לאכלה אמר רחמנא ולא לשריפה 

### Part 11
שאני הכא דכתיב לדרתיכם 

### Part 12
תניא נמי הכי מנין לאוכל מעיסת שביעית עד שלא הורמה חלתה שחייב מיתה שנאמר לדרתיכם 

### Part 13
ולגמר מינה התם עיקר לאכילה הכא עיקר לשריפה

### Part 14
נתנו לכהן כו׳ תנינא להא דתנו רבנן ישראל שהיה לו פטר חמור בתוך ביתו ואמר לו הכהן תנהו לי ואני אפדהו הרי זה לא יתנו לו אלא אם כן פדאו בפניו 

### Part 15
אמר רב נחמן אמר רבה בר אבוה זאת אומרת נחשדו הכהנים על פטרי חמורים פשיטא מהו דתימא הני מילי היכא דמחזק לן דמיקרי אבל בסתמא לא קא משמע לן דמורה בה היתירא

### Part 16
מתני׳ המפריש פדיון פטר חמור ומת רבי אליעזר אומר חייבין באחריותו כחמש סלעים של בן וחכמים אומרים אין חייבין באחריותו כפדיון מעשר שני 

### Part 17
העיד רבי יהושע ורבי צדוק על פדיון פטר חמור שמת שאין כאן לכהן כלום מת פטר חמור רבי אליעזר אומר יקבר ומותר בהנאתו של טלה וחכמים אומרים אין צריך להקבר וטלה לכהן

### Part 18
גמ׳ אמר רב יוסף מאי טעמא דרבי אליעזר דכתיב אך פדה תפדה וגו׳ מה בכור אדם חייב באחריותו אף בכור בהמה טמאה חייב באחריותו 

### Part 19
אמר ליה אביי אי מה בכור אדם מותר בהנאה אף בכור בהמה טמאה מותר וכי תימא הכי נמי והתנן מת פטר חמור רבי אליעזר אומר יקבר מאי יקבר לאו דאסור בהנאה 

### Part 20
לא יקבר כבכור אדם אלא אדם בכור הוא דבעי קבורה פשוט לא בעי קבורה 

### Part 21
ועוד תניא מודה רבי אליעזר בישראל שיש לו ספק פטר חמור בתוך ביתו שמפריש טלה עליו והוא שלו 

### Part 22
אלא אמר רבא אמר קרא אך פדה תפדה לפדייה הקשיתיו ולא לדבר אחר

### Part 23
תנן התם הערכין בשעתן ופדיון הבן אחר שלשים יום פדיון פטר חמור לאלתר 

### Part 24
ופדיון פטר חמור לאלתר ורמינהי אין בערכין ובפדיון הבן ובנזירות ובפטר חמור פחות משלשים 

### Part 25
ומוסיפין עד עולם 

### Part 26
אמר רב נחמן לומר שאם פדאו פדוי מכלל דבנו אם פדאו אינו פדוי והאיתמר הפודה את בנו בתוך שלשים יום רב אמר בנו פדוי

### Part 27
לאו איתמר עלה אמר רבא דכולי עלמא מעכשיו אין בנו פדוי

>Credit : William Davidson Edition
>License : CC-BY-NC