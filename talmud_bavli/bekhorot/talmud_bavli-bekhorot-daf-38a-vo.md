
### Part 1
כמלא נקב של עול אישתיק ואמר ליה רב חסדא שמא מקדח וחיסומו שנינו

### Part 2
ואמר ליה רב תחליפא לא תימא שמא אלא ודאי מקדח וחיסומו צריך להתלות עליה כחזקיה אבי עקש

### Part 3
דתנן זו עדות העיד חזקיה אבי עקש לפני רבן גמליאל ביבנה שאמר משום רבן גמליאל הזקן כל שאין לו תוך בכלי חרס אין לו אחורים לחליקה נטמא תוכו נטמא גבו נטמא גבו נטמא תוכו

### Part 4
כלי חרס בתוכו תלה רחמנא אית ליה תוך איטמי ליה לית ליה תוך לא איטמי ליה

### Part 5
אמר רבי יצחק בר אבין הכי קאמר כל שאין לו תוך בכלי חרס כנגדו בכלי שטף אין לו אחורים לחליקה נטמא תוכו נטמא גבו נטמא גבו נטמא תוכו

### Part 6
למה לי למיתלייה בכלי חרס נימא כל שאין לו תוך בכלי שטף אין לו אחורים לחליקה

### Part 7
הא קא משמע לן דיש לו תוך הרי הוא ככלי חרס מה כלי חרס נטמא תוכו נטמא גבו לא נטמא תוכו לא נטמא גבו אף כלי שטף נטמא תוכו נטמא גבו לא נטמא תוכו לא נטמא גבו

### Part 8
בשלמא כלי חרס גלי ביה רחמנא תוכו אלא כלי שטף מי גלי ביה רחמנא תוכו

### Part 9
אי בטומאה דאורייתא הכי נמי הכא במאי עסקינן בטומאת משקין דרבנן דתנן כלי שנטמא אחוריו במשקין אחוריו טמאין תוכו אגנו אזנו וידיו טהורין נטמא תוכו כולו טמא

### Part 10
מדאורייתא אין אוכל מטמא כלי ואין משקה מטמא כלי ורבנן הוא דגזור משום משקה זב וזבה

### Part 11
הלכך שויוה רבנן כטומאה דכלי חרס ולא שויוה רבנן כטומאה דאורייתא דנפשיה

### Part 12
עבדו רבנן היכירא כי היכי דלא לישרוף עליה תרומה וקדשים אי הכי אין לו תוך נמי ליעביד נמי היכירא

### Part 13
כיון דעבדו היכירא ביש לו תוך ידיע דאין לו תוך דרבנן

### Part 14
ואין לו תוך בכלי שטף דאורייתא בר קבולי טומאה הוא דומיא דשק בעינן מה שק מיטלטל מלא וריקן אף כל מיטלטל מלא וריקן

### Part 15
בהנך דחזו למדרסות אי הכי חרס נמי אין מדרס בכלי חרס

### Part 16
רב פפא אמר מקדח גדול שנינו

### Part 17
מכלל דמקדח סתם זוטרא נמי מכסלע הניחא לרבי מאיר אלא לרבנן מאי איכא למימר

### Part 18
דתנן באיזה מקדח אמרו בקטן של רופאים דברי רבי מאיר וחכמים אומרים בגדול של לשכה

### Part 19
ולרבי מאיר מי ניחא הוה ליה מקולי בית שמאי ומחומרי בית הלל ואנן דתנן תנן דלא תנן לא תנן

### Part 20
אמר רב נחמן סלע נירונית שנינו כמקדח גדול סלע סתם זוטרא ממקדח סתם

### Part 21
מתני׳ הריס של עין שניקב שנפגם שנסדק הרי בעינו דק תבלול חלזון נחש עצב איזהו תבלול לבן הפוסק בסירא ונכנס בשחור שחור נכנס בלבן אינו מום

>Credit : William Davidson Edition
>License : CC-BY-NC