
### Part 1
לגמריה לא אמרינן יולדת למקוטעין לסבריה אמרינן יולדת למקוטעין 

### Part 2
ואיבעית אימא לא אמרינן יולדת והכא במקצת היום ככולו קמיפלגי לסבריה אמרינן מקצת היום ככולו לגמריה לא אמרינן מקצת היום ככולו

### Part 3
אמר רבי עקיבא אני לא באתי לידי מדה זו אלא כל שידוע כו׳ מאי איכא בין רבי עקיבא לרבי יהושע 

### Part 4
אמר רבי חנינא מסורא חלב פוטר איכא בינייהו רבי עקיבא סבר חלב פוטר הלך אחר רוב בהמות ורוב בהמות אין חולבות אלא אם כן יולדות ורבי יהושע סבר הא איכא מיעוטא דחולבות אף על פי שאין יולדות 

### Part 5
ומי חייש רבי יהושע למיעוט והתנן היתה לה חמותה אינה חוששת יצאה מליאה חוששת רבי יהושע אומר אינה חוששת 

### Part 6
ואמרינן מאי טעמא דרבי יהושע קסבר רוב מעוברות יולדות ומיעוט מפילות וכל היולדות מחצה זכרים ומחצה נקבות סמוך מיעוטא דמפילות למחצה דנקבות והוו להו זכרים מיעוטא ולמיעוטא לא חיישינן

### Part 7
אלא איפוך והתניא חלב פוטר דברי רבי יהושע רבי עקיבא אומר חלב אינו פוטר

### Part 8
תנו רבנן גדייה שילדה שלש בנות וכל בנותיה ילדו שלש שלש כולן נכנסות לדיר להתעשר אמר רבי שמעון אני ראיתי שעישרה בתוך שנתה למה לי למיתני שלש שלש תוליד חד מינייהו תלת ואינך תרתי תרתי 

### Part 9
איידי דאיכא חדא דלא סגיא בלא שלש תנא כולהו דילדו שלש שלש ולמה לי למיתני שלש כלל לילדו כולהו תרתי ותיהדר איהי ותוליד בהדיהן

>Credit : William Davidson Edition
>License : CC-BY-NC