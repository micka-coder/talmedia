
### Part 1
כדי שתהא בהמה מצויה לעולי רגלים 

### Part 2
ואף על גב דתנן עד שלא הגיע הגורן מותר למכור ולשחוט ניחא ליה דליתעביד מצוה בממוניה והדר לזבון וליכול 

### Part 3
ואמאי קרי ליה גורן דטבלה כגורן 

### Part 4
וכמה פרס פירש רבי יוסי ברבי יהודה אין פרס פחות מחמשה עשר יום 

### Part 5
מאי משמע אמר רבי אבהו פרוס פלגא פלגא דמאי פלגא דהלכות פסח כי הא דתניא שואלין ודורשין בהלכות פסח קודם לפסח שלשים יום רבן שמעון בן גמליאל אומר שתי שבתות

### Part 6
בן עזאי אומר בעשרים ותשעה באדר באחד בסיון במאי קמיפלגי רבי עקיבא ובן עזאי רבי עקיבא סבר אדר הסמוך לניסן זימנין מלא וזימנין חסר זימנין דמיקלע ביום שלשים וזימנין דמיקלע בעשרים ותשעה ומשום הכי לא קביע ליה זמן ובן עזאי סבר אדר הסמוך לניסן לעולם חסר הילכך קביע ליה זמן בעשרים ותשעה באדר

### Part 7
באחד בסיון איידי דלא נפישי אי אמרת ליקדים ליעשר עד דמטי רגל שלמי להו 

### Part 8
בעשרים ותשעה באב וכו׳ בן עזאי לטעמיה דאמר האלולין מתעשרין בפני עצמן 

### Part 9
וליעשרינהו ביום שלשים זימנין דמחסרין ליה לאב ובעינן למיעבד הכירא בחדש וישן

### Part 10
רבי אלעזר ורבי שמעון אומרים באחד בניסן באחד בסיון וכו׳ באחד בניסן כרבן שמעון בן גמליאל דאמר שתי שבתות באחד בסיון כדאמרן 

### Part 11
בעשרים ותשעה באלול רבי אלעזר ורבי שמעון לטעמייהו דאמרי באחד בתשרי ראש השנה למעשר בהמה 

### Part 12
ולמה אמרו בעשרים ותשעה באלול ולא אמרו באחד בתשרי מפני שהוא יום טוב וכו׳ ותיפוק ליה דבעינן למעבד הכירא בחדש וישן 

### Part 13
חדא ועוד קאמר חדא דבעינן למיעבד הכירא בחדש וישן ועוד מפני שהוא יום טוב ואי אפשר לעשר ביום טוב משום סקרתא

### Part 14
רבי מאיר אומר באחד באלול ראש השנה למעשר בהמה בן עזאי אומר וכו׳ תניא אמר בן עזאי הואיל והללו אומרים כך והללו אומרים כך האלולין מתעשרין לעצמן 

### Part 15
וליחזי טעמיה דמאן מסתבר וכי תימא לא מצי קאי אטעמייהו והתניא בן עזאי אומר כל חכמי ישראל דומין עלי כקליפת השום חוץ מן הקרח הזה 

### Part 16
אמר רבי יוחנן מפי השמועה אמרוה מפי חגי זכריה ומלאכי 

### Part 17
תניא באיזה צד אמר בן עזאי האלולים מתעשרין לעצמן נולדו לו חמשה באב וחמשה באלול אין מצטרפין חמשה באלול וחמשה בתשרי אין מצטרפין חמשה בתשרי וחמשה באב מצטרפין 

### Part 18
פשיטא מהו דתימא כי היכי דמפסקי שנים מפסקי גרנות קא משמע לן 

### Part 19
כדתנן חמשה לפני ראש השנה וחמשה לאחר ראש השנה אין מצטרפין חמשה לפני הגורן וחמשה לאחר הגורן הרי אלו מצטרפין 

### Part 20
אמר רבא לדברי בן עזאי נולדו לו חמשה באב וחמשה באלול וחמשה בתשרי כונסן לדיר להתעשר 

>Credit : William Davidson Edition
>License : CC-BY-NC