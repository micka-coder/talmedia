
### Part 1
הלכה כרבי יוסי בן המשולם למה לי 

### Part 2
אי אמר הלכתא דכוליה פירקין ולא אמר הלכתא כרבי יוסי בן המשולם הוה אמינא אדרבי יוסי בן המשולם קאי ומאי בכוליה פירקין דרבי יוסי תרתי אמר ופלוגתא דברייתא פלוגתא היא 

### Part 3
אשמעינן הלכה כרבי יוסי לאשמועינן דאדרבן שמעון בן גמליאל קאי ופלוגתא דברייתא לאו פלוגתא היא

### Part 4
מאי ברייתא דתניא הלוקח בהמה מניקה מן הגוי הבא אחריו בכור מספק מפני שמרחמת אף על פי שאינה יולדת רבן שמעון בן גמליאל אומר דבר בחזקתו

### Part 5
וכן היה רבן שמעון בן גמליאל אומר הנכנס לתוך עדרו בלילה וראה כעשר כחמש עשרה מבכירות ושאינן מבכירות יולדות למחר השכים ומצא זכרים תלויות בשאין מבכירות ונקבות תלויות במבכירות אינו חושש שמא בנה של זו בא לו אצל זו

### Part 6
איבעיא להו דבר בחזקתו דקאמר רבן שמעון בן גמליאל דאינה מרחמת אלא אם כן יולדת הא היכא דאוליד חיישינן לרחומי או דלמא דידה מרחמא דלא דידה לא מרחמא ליה

### Part 7
למאי נפקא מינה למלקא עלה משום אותו ואת בנו אי אמרת דידה מרחמא דלא דידה לא מרחמא לקי ואי אמרת דלא דידה נמי מרחמא לא לקי

### Part 8
מאי תא שמע רבן שמעון בן גמליאל אומר הלוקח בהמה מן הגוי אינו חושש שמא בנה של אחרת היה מי קתני הוא היה קתני הכי קאמר אינו חושש שמא בנה של אחרת אלא אם כן היה לה ולד מעיקרא

### Part 9
תא שמע נכנס בתוך עדרו וראה את המבכירות מניקות ואת שאינן מבכירות מניקות אינו חושש שמא בנה של זו בא לו אצל זו או שמא בנה של זו בא לו אצל זו 

### Part 10
אמאי ליחוש דלמא רחומי רחים במקום דידה לא שבקא דידה ומרחמא דלא דידה

### Part 11
תא שמע דבר בחזקתו כו׳ מאי לאו רישא דומיא דסיפא מה סיפא ודאי דידה אף רישא ודאי דידה

### Part 12
מידי איריא האי כדאיתא והאי כדאיתא ומאי וכן אפטורה דבכורה

### Part 13
אמר רבה בר בר חנה אמר רבי יוחנן ראה חזיר שכרוך אחר רחל פטורה מן הבכורה ואסור באכילה עד יבא ויורה צדק לכם

### Part 14
פטור מן הבכורה כמאן כרבן שמעון בן גמליאל ואסור באכילה כרבנן 

### Part 15
ותו אי כרבנן מאי עד יבא ויורה צדק לכם עד שיודע לך דבר מיבעי ליה 

### Part 16
וכי תימא מספקא ליה אי הלכה כרבן שמעון בן גמליאל אי כרבנן אי מספקא ליה אמאי פטורה מן הבכורה ותו מי מספקא ליה והאמר רבה בר בר חנה אמר רבי יוחנן כל מקום ששנה רבן שמעון בן גמליאל במשנתינו הלכה כמותו חוץ מערב וצידן וראיה אחרונה 

### Part 17
לעולם פשיטא ליה הלכה כרבן שמעון בן גמליאל מיהו מספקא ליה אי סבר רבן שמעון בן גמליאל יולדת מרחמת או אינה מרחמת אי הכי עד דאשמעינן חזיר לישמעינן טלה ולמילקי עליה משום אותו ואת בנו

### Part 18
חזיר איצטריכא ליה דאי אשמעינן טלה הוה אמינא אם תמצא לומר דסבר יולדת מרחמא דמינה דלא מינה לא אשמעינן חזיר דמרחמת ואפילו דלאו מינה נמי דאיכא למימר דלמא מרחמא 

### Part 19
והיינו דאמר רבי יוחנן בעי

>Credit : William Davidson Edition
>License : CC-BY-NC