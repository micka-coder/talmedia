
### Part 1
בן יהודה למימר טומטום בריה הוא ולא קדוש לא דכולי עלמא טומטום בבריה לא מספקא זכר ונקבה הוא דמספקא 

### Part 2
מטיל מים במקום זכרות דכולי עלמא לא פליגי דזכר הוא כי פליגי במטיל מים במקום נקבות מר סבר חיישינן שמא נהפכה זכרותו לנקבותו ומר סבר לא חיישינן כי הא דהורה רבי אלעזר בבהמה מטיל מים במקום נקבות חולין

### Part 3
תהי בה רבי יוחנן מאן דלא חש לתנא קמא ולרבי ישמעאל ולימא רבי יוחנן נמי מאן דלא חש לרבנן בתראי דאמר רב חסדא מחלוקת באנדרוגינוס אבל בטומטום דברי הכל ספיקא

### Part 4
רבי יוחנן לא סבירא ליה דרב חסדא אי לא סבירא ליה לימא הוא דאמר כרבנן בתראי הכי נמי קאמר מאן שביק תרי ועביד כחד

### Part 5
ורבי אלעזר כמאן סברא כי הא דאמר ריש לקיש לא אמרו טומטום ספק אלא באדם הואיל וזכרותו ונקבותו במקום אחד אבל בהמה מטיל מים במקום זכרות זכר מטיל מים במקום נקבות נקבה

### Part 6
מתקיף לה רב אושעיא וליחוש שמא נהפכה זכרותו לנקבותו אמר ליה כמאן כרבי מאיר דחייש למיעוטא

### Part 7
אביי בר אבין ורב חנניא בר אבין דאמרי תרוייהו אפילו תימא רבנן הואיל ואישתני אישתני אית דאמר אישתני ואית דאמר לא אישתני

### Part 8
לימא אישתני ולא אישתני תנאי דתניא טומטום שקידש קדושיו קדושין נתקדש קדושיו קדושין

### Part 9
וחולץ וחולצין לאשתו ומיבמים לאשתו ותניא אידך אשת טומטום חולצת ולא מתייבמת

### Part 10
סברוה דכולי עלמא כרבי עקיבא דאמר סריס חמה לא חולץ ולא מייבם

### Part 11
מאי לאו בהא קמיפלגי דמאן דאמר חולץ וחולצין לאשתו ומיבמים את אשתו לא אמרינן הואיל ואישתני אישתני

### Part 12
ומאן דאמר חולצת ולא מתייבמת אמרינן הואיל ואישתני אישתני

### Part 13
לא דכולי עלמא אמרינן הואיל ואישתני אישתני הא רבי אליעזר והא רבי עקיבא

### Part 14
ומאן תנא אליבא דרבי עקיבא אילימא רבי יהודה הא ודאי סריס משוי ליה

### Part 15
דתנן רבי יהודה אומר טומטום שנקרע ונמצא זכר הרי זה לא יחלוץ מפני שהוא כסריס

### Part 16
אלא רבי יוסי ברבי יהודה היא דתניא רבי יוסי ברבי יהודה אומר טומטום לא חולץ שמא יקרע וימצא סריס חמה

### Part 17
אטו כל דמיקרע זכר משתכח נקבה לא משתכח שמא קאמר שמא יקרע וימצא נקבה

### Part 18
אי נמי זכר נמי שמא ימצא סריס חמה מאי בינייהו אמר רבא

>Credit : William Davidson Edition
>License : CC-BY-NC