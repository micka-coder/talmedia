
### Part 1
הכי קאמר דבר הבא ממעלי הגרה וממפריסי הפרסה לא תיכול תלמוד לומר גמל טמא הוא הוא טמא ואין טמא הנולד מן הטהור טמא אלא טהור

### Part 2
רבי שמעון אומר גמל גמל שני פעמים אחד גמל הנולד מן הגמלה ואחד גמל הנולד מן הפרה 

### Part 3
ורבנן האי גמל גמל מאי עבדי ליה חד לאסור עצמו וחד לאסור חלבו ורבי שמעון לאסור חלבו מנא ליה נפקא ליה מאת הגמל ורבנן אתים לא דרשי

### Part 4
כדתניא שמעון העמסוני היה דורש כל את ואת שבתורה כיון שהגיע לאת ה׳ אלהיך תירא פירש אמרו לו תלמידיו רבי כל אתין שדרשת מה תהא עליהם אמר להם כשם שקבלתי שכר על הדרישה כך אני מקבל שכר על הפרישה

### Part 5
עד שבא רבי עקיבא ולימד את ה׳ אלהיך תירא לרבות תלמידי חכמים

### Part 6
אמר ליה רב אחא בריה דרבא לרב אשי אלא מעתה טעמא דרבנן מגמל גמל ורבי שמעון מאת הגמל הא לאו הכי הוה אמינא חלב דבהמה טמאה שרי

### Part 7
מאי שנא מהא דתניא הטמאים לאסור צירן ורוטבן וקיפה שלהן 

### Part 8
איצטריך סלקא דעתך אמינא הואיל דבהמה טהורה נמי חידוש הוא דאמר מר דם נעכר ונעשה חלב וכיון דחידוש הוא בבהמה טמאה נמי לישתרי קא משמע לן 

### Part 9
הניחא למאן דאמר דם נעכר ונעשה חלב אלא למאן דאמר איבריה מתפרקין הימנה ואין נפשה חוזרת עליה עד עשרים וארבעה חדש מאי איכא למימר 

### Part 10
איצטריך סלקא דעתך אמינא הואיל וליכא מידי דאתי מחי ושרייה רחמנא והאי חלב כי אבר מן החי הוא ושרי והילכך אפילו בבהמה טמאה לישתרי קא משמע לן

### Part 11
וחלב דבהמה טהורה מנלן דשרי אילימא מדאסר רחמנא בשר בחלב הא לחודיה שרי ואימא חלב לחודיה אסור באכילה ומותר בהנאה בשר בחלב בהנאה נמי אסור 

### Part 12
ולרבי שמעון דשרי בהנאה משכחת לה למילקי על בישוליה 

### Part 13
אלא מדגלי רחמנא דבפסולי המוקדשין תזבח ולא גיזה בשר ולא חלב הא דחולין שרי 

### Part 14
ואימא דחולין אסור באכילה ושרי בהנאה דקדשים בהנאה נמי אסור 

### Part 15
אלא מדכתיב ודי חלב עזים ללחמך ללחם ביתך וחיים לנערותיך 

### Part 16
ודילמא לסחורה אלא מדכתיב ואת עשרת חריצי החלב 

### Part 17
ודלמא לסחורה אטו דרכה של מלחמה לסחורה 

### Part 18
ואיבעית אימא מהכא ארץ זבת חלב ודבש ואי לא דשרי משתבח לן קרא במידי דלא חזי ואיבעית אימא מהכא לכו שברו ואכלו ולכו שברו בלא כסף ובלא מחיר יין וחלב

### Part 19
אלא מעתה שפן שפן ארנבת ארנבת חזיר חזיר להני הוא דאתו 

### Part 20
אלא לכדתניא למה נשנו בבהמה מפני השסועה ובעופות מפני הראה 

### Part 21
גמל גמל נמי להכי הוא דאתא כל היכא דאיכא למידרש דרשינן

### Part 22
תנו רבנן רחל שילדה מין עז ועז שילדה מין רחל פטורה מן הבכורה ואם יש בו מקצת סימנים חייבת רבי שמעון אומר עד שיהא ראשו ורובו דומה לאמו 

### Part 23
איבעיא להו לאכילה מי בעי רבי שמעון ראשו ורובו או לא 

### Part 24
לענין בכורה כתיב אך בכור שור עד שיהא הוא שור ובכורו שור אבל לאכילה גמל הוא דאמר רחמנא דאסיר הא 

>Credit : William Davidson Edition
>License : CC-BY-NC