
### Part 1
לא ימסרם לצבור יפה יפה קא משמע לן 

### Part 2
ותנא דידן כיון דקתני אם הביא יצא לא פסיקא ליה

### Part 3
ויש אומרים אף לשכירות בתים תנו רבנן המשכיר בית לחבירו לשנה מונה שנים עשר חודש מיום ליום ואם אמר לשנה זו אפילו לא עמד אלא באחד באדר כיון שהגיע יום אחד בניסן עלתה לו שנה 

### Part 4
ואפילו למאן דאמר יום אחד בשנה חשוב שנה שאני הכא דלא טרח איניש למיגר ביתא לבציר מתלתין יומין

### Part 5
ואימא תשרי סתם כי אגר איניש ביתא לכולהו ימות הגשמים אגר 

### Part 6
ותנא קמא דברייתא ותנא דידן בניסן נמי מישכח שכיח קיטרי

### Part 7
באחד באלול ראש השנה למעשר בהמה מני רבי מאיר היא דתניא רבי מאיר אומר באחד באלול ראש השנה למעשר בהמה

### Part 8
ולרגלים מני רבי שמעון היא אימא סיפא רבי אלעזר ורבי שמעון אומרים באחד בתשרי רישא וסיפא רבי שמעון ומציעתא רבי מאיר

### Part 9
אמר רב יוסף רבי היא ונסיב לה אליבא דתנאי ברגלים סבר לה כרבי שמעון ובמעשר בהמה סבר לה כרבי מאיר 

### Part 10
אי הכי ארבעה חמשה הוו אמר רבא ארבעה לדברי הכל לרבי מאיר ארבעה דל רגלים לרבי שמעון ארבעה דל מעשר בהמה 

### Part 11
רב נחמן בר יצחק אמר ארבעה חדשים ובהן כמה ראשי שנים

### Part 12
מיתיבי ששה עשר בניסן ראש השנה לעומר ששה בסיון ראש השנה לשתי הלחם לרבא ליתני ששה לרב נחמן בר יצחק ליתני חמשה

### Part 13
אמר רב פפא כי קא חשיב מידי דחייל מאורתא מידי דלא חייל מאורתא לא קא חשיב 

### Part 14
והרי רגלים דלא חיילי מאורתא וקחשיב כיון שצריך לאיתויי מעיקרא מיחייב וקאי

### Part 15
והרי יובלות דלא חיילי מאורתא וקחשיב רבי ישמעאל בנו של רבי יוחנן בן ברוקא היא דאמר מראש השנה חייל יובל 

### Part 16
רב שישא בריה דרב אידי אמר כי קא חשיב מידי דלא תלי במעשה מידי דתלי במעשה לא קא חשיב 

### Part 17
והרי רגלים מידי דתלי במעשה וקא חשיב בל תאחר ממילא חייל

>Credit : William Davidson Edition
>License : CC-BY-NC