
### Part 1
ומתוך ששינו מעשיהם שינה הקדוש ברוך הוא עליהם מעשה בראשית והעלה מזל כימה ביום ונטל שני כוכבים והביא מבול לעולם 

### Part 2
בשלמא לרבי יהושע היינו דכתיב שני אלא לרבי אליעזר מאי שני שני לדין

### Part 3
בשלמא לרבי יהושע היינו דשינה אלא לרבי אליעזר מאי שינה

### Part 4
כדרב חסדא דאמר רב חסדא ברותחין קלקלו וברותחין נידונו ברותחין קלקלו בעבירה וברותחין נידונו כתיב הכא וישכו המים וכתיב התם וחמת המלך שככה

### Part 5
תנו רבנן חכמי ישראל מונין למבול כרבי אליעזר ולתקופה כרבי יהושע חכמי אומות העולם מונין אף למבול כרבי יהושע

### Part 6
ולירקות תנא לירקות ולמעשרות ולנדרים לירקות מאי נינהו מעשר ירק 

### Part 7
היינו מעשרות תנא דרבנן וקתני דאורייתא

### Part 8
וליתני דאורייתא ברישא איידי דחביבא ליה אקדמה ותנא דידן תנא דרבנן וכל שכן דאורייתא 

### Part 9
וליתני מעשר אחד מעשר בהמה ואחד מעשר דגן וליתני ירק תרי גווני ירק דתנן ירק הנאגד משיאגד ושאינו נאגד משימלא את הכלי

### Part 10
תנו רבנן ליקט ירק ערב ראש השנה עד שלא תבא השמש וחזר וליקט

>Credit : William Davidson Edition
>License : CC-BY-NC