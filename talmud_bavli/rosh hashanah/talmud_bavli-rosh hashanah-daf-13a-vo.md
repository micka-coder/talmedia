
### Part 1
ודלמא לא עייל כלל וקאמר רחמנא תשמט ותיזיל עד חג הסוכות 

### Part 2
לא סלקא דעתך דכתיב וחג האסיף בצאת השנה מאי אסיף אילימא חג הבא בזמן אסיפה הכתיב באספך 

### Part 3
אלא מאי אסיף קציר וקים להו לרבנן דכל תבואה שנקצרה בחג בידוע שהביאה שליש לפני ראש השנה וקא קרי לה בצאת השנה

### Part 4
אמר ליה רבי ירמיה לרבי זירא וקים להו לרבנן בין שליש לפחות משליש אמר ליה לאו אמינא לך לא תפיק נפשך לבר מהלכתא כל מדות חכמים כן הוא 

### Part 5
ארבעים סאה הוא טובל בארבעים סאה חסר קורטוב אינו יכול לטבול בהן כביצה מטמא טומאת אוכלין כביצה חסר שומשום אינו מטמא טומאת אוכלין

### Part 6
שלשה על שלשה מטמא מדרס שלשה על שלשה חסר נימא אחת אינו מטמא מדרס 

### Part 7
הדר אמר רבי ירמיה לאו מילתא היא דאמרי דבעו מיניה חברייא מרב כהנא עומר שהקריבו ישראל בכניסתן לארץ מהיכן הקריבוהו אם תאמר דעייל ביד גוי קצירכם אמר רחמנא ולא קציר גוי

### Part 8
ממאי דאקריבו דלמא לא אקריבו לא סלקא דעתך דכתיב ויאכלו מעבור הארץ ממחרת הפסח ממחרת הפסח אכול מעיקרא לא אכול דאקריבו עומר והדר אכלי מהיכן הקריבו 

### Part 9
אמר להן כל שלא הביא שליש ביד גוי 

### Part 10
ודלמא עייל ולא קים להו אלא קים להו הכא נמי קים להו 

### Part 11
ודלמא לא עייל כלל אבל היכא דעייל ריבעא בין שליש לפחות משליש לא קים להו 

### Part 12
לא סלקא דעתך דכתיב והעם עלו מן הירדן בעשור לחדש ואי סלקא דעתך דלא עייל כלל בחמשה יומי מי קא מליא 

### Part 13
אלא מאי דעייל רבעא או דנקא אכתי בחמשה יומי מי קא מליא אלא מאי אית לך למימר ארץ צבי כתיב בה הכא נמי ארץ צבי כתיב בה 

### Part 14
מתקיף לה רבי חנינא ומי מצית אמרת דהאי אסיף קציר הוא והכתיב באספך מגרנך ומיקבך ואמר מר בפסולת גורן ויקב הכתוב מדבר 

### Part 15
אמר רבי זירא הא מילתא הואי בידן ואתא רבי חנינא שדא ביה נרגא 

### Part 16
אלא מנלן כדתניא רבי יונתן בן יוסף אומר ועשת את התבואה לשלש השנים

>Credit : William Davidson Edition
>License : CC-BY-NC