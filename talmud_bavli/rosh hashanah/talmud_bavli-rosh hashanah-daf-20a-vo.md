
### Part 1
אלא אי אמרת לעולם חסר אמאי מחללינן משום דמצוה לקדש על הראייה

### Part 2
איכא דאמרי אמר רב נחמן אף אנן נמי תנינא על שני חדשים מחללין את השבת על ניסן ועל תשרי אי אמרת בשלמא לעולם חסר משום הכי מחללינן דמצוה לקדש על הראייה 

### Part 3
אלא אי אמרת זמנין מלא זמנין חסר אמאי מחללינן נעבריה האידנא ונקדשיה למחר

### Part 4
אי דאקלע יום שלשים בשבת הכי נמי הכא במאי עסקינן דאקלע יום שלשים ואחד בשבת דמצוה לקדש על הראייה 

### Part 5
מתיב רב כהנא כשהמקדש קיים מחללין אף על כולן מפני תקנת הקרבן 

### Part 6
מדכולהו לאו משום דמצוה לקדש על הראייה ניסן ותשרי נמי לאו משום דמצוה לקדש על הראייה 

### Part 7
אי אמרת בשלמא זמנין מלא וזמנין חסר משום הכי מחללינן אלא אי אמרת לעולם חסר אמאי מחללינן תיובתא

### Part 8
כי אתא עולא אמר עברוה לאלול אמר עולא ידעי חברין בבלאי מאי טיבותא עבדינן בהדייהו

### Part 9
מאי טיבותא עולא אמר משום ירקיא רבי אחא בר חנינא אמר משום מתיא

### Part 10
מאי בינייהו איכא בינייהו יום הכפורים שחל להיות אחר השבת מאן דאמר משום מתיא מעברינן ומאן דאמר משום ירקיא לאימת קא בעי להו לאורתא לאורתא טרח ומייתי

### Part 11
ולמאן דאמר משום ירקיא לעבריה משום מתיא אלא איכא בינייהו יום טוב הסמוך לשבת בין מלפניה בין מלאחריה מאן דאמר משום ירקיא מעברינן ומאן דאמר משום מתיא אפשר בעממי

### Part 12
ולמאן דאמר משום מתיא לעבריה משום ירקיא אפשר בחמימי

### Part 13
אי הכי מאי שנא לדידן אפילו לדידהו נמי לדידן חביל לן עלמא לדידהו לא חביל להו עלמא

### Part 14
איני והתני רבה בר שמואל יכול כשם שמעברין את השנה לצורך כך מעברין את החדש לצורך תלמוד לומר החדש הזה לכם ראש חדשים כזה ראה וקדש

### Part 15
אמר רבא לא קשיא כאן לעברו כאן לקדשו והכי קאמר יכול כשם שמעברין את השנה ואת החדש לצורך כך מקדשין את החדש לצורך תלמוד לומר החדש הזה לכם כזה ראה וקדש 

### Part 16
וכי הא דאמר רבי יהושע בן לוי מאיימין על העדים על החדש שנראה בזמנו לעברו ואין מאיימין על העדים על החדש שלא נראה בזמנו לקדשו

### Part 17
איני והא שלח ליה רבי יהודה נשיאה לרבי אמי הוו יודעין שכל ימיו של רבי יוחנן היה מלמדנו מאיימין על העדים על החדש שלא נראה בזמנו לקדשו אף על פי שלא ראוהו יאמרו ראינו

### Part 18
אמר אביי לא קשיא הא בניסן ותשרי הא בשאר ירחי

### Part 19
רבא אמר הא דתני רבה בר שמואל אחרים היא דתניא אחרים אומרים אין בין עצרת לעצרת ואין בין ראש השנה לראש השנה אלא ארבעה ימים בלבד ואם היתה שנה מעוברת חמשה

### Part 20
רב דימי מנהרדעא מתני איפכא מאיימין על העדים על החדש שלא נראה בזמנו לקדשו ואין מאיימין על העדים על החדש שנראה בזמנו לעברו 

### Part 21
מאי טעמא

>Credit : William Davidson Edition
>License : CC-BY-NC