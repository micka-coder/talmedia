
### Part 1
בטומאה ישנה מאי שנא חלבין וביאת מקדש דמודו ליה דאם רצה יאמר מזיד הייתי טומאה ישנה נמי מתרץ דיבוריה דאם רצה יאמר לא עמדתי בטומאתי אלא טבלתי 

### Part 2
אמר רבינא לעולם בטומאה ישנה וכגון דאמרי ליה עדים אכלת קדשים בטומאת הגוף והוא אמר להון לא נטמאתי דהכא לא מתריץ דיבוריה דליכא למימר לא עמדתי בטומאה אבל טבלתי 

### Part 3
מאי אמר להון טבלתי ואכלתי כי אמר להון הכי איתכחש ליה דבוריה קמא מיהא בטומאת מגעו 

### Part 4
אמר רב נחמן הלכה כרבי יהודה אמר רב יוסף לא אמרה אלא בינו לבין עצמו ולעצמו 

### Part 5
אמר ריש לקיש מודה רבי מאיר לחכמים שאם אמרו לו שנים בעלת שפחה חרופה והוא אומר לא בעלתי מהימן דאי בעי אמר להון לא גמרתי ביאתי 

### Part 6
אמר רב ששת מודה רבי מאיר לחכמים בנזיר טמא שאמרו לו שנים נטמאת והוא אומר לא נטמאתי פטור דאי בעי אמר נשאלתי על נזירי 

### Part 7
אמר אביי מודה רבי מאיר לחכמים שאם אמרו לו שנים יודע אתה בעדות פלוני והוא אומר לא ידעתי פטור דאי בעי אמר לא נתכוונתי לעדות

### Part 8
אכל חלב וחלב בהעלם אחת מתקיף לה רבי זירא אמאי אינו חייב אלא חטאת אחת והא שני זיתי חלב אכל 

### Part 9
אמר ליה אביי העלמות מחולקות והכא העלם אחד הוא דאיכא 

### Part 10
איכא דמקשי ליה הכי טעמא דהעלם אחת הא בשתי העלמות חייב שתים אמאי שם חלב אחד הוא אמר ליה אביי העלמות מחולקין

### Part 11
אכל חלב ודם פיגול ונותר חייב כו׳ 

### Part 12
ממין אחד חייב פשיטא אמר ריש לקיש משום בר תוטיני כגון שאכלו בשני תמחויין ואליבא דרבי יהושע דאמר תמחויין מחולקין

### Part 13
מהו דתימא כי אמר רבי יהושע לא שנא לקולא ולא שנא לחומרא קא משמע לן דחייב אלמא לחומרא אמר לקולא לא אמר 

### Part 14
איכא דאמר על סיפא משני מינין פטור פשיטא אמר ריש לקיש משום בר תוטיני כגון שאכלו בשני תמחויין ואליבא דרבי יהושע דאמר תמחויין מחולקין 

### Part 15
דמהו דתימא כי אמר רבי יהושע לחומרא אמר לקולא לא אמר קא משמע לן משני מינין פטור 

### Part 16
מאי משני מינין ממין אחד הוא ואמאי קרי ליה שני מינים משום דאכלו בשני תמחויין וקתני פטור אלמא לא שנא לקולא ולא שנא לחומרא קאמר רבי יהושע

### Part 17
מדסיפא מין אחד ושני תמחויין רישא מין אחד ותמחוי אחד פשיטא 

### Part 18
אמר רבינא כגון שהיתה לו ידיעה בינתיים ואליבא דרבן גמליאל דאמר אין ידיעה לחצי שיעור 

### Part 19
דתנן הכותב שתי אותיות בשתי העלמות אחת שחרית ואחת ערבית רבן גמליאל מחייב וחכמים פוטרין 

### Part 20
רבן גמליאל סבר אין ידיעה לחצי שיעור ורבנן סברי יש ידיעה לחצי שיעור

### Part 21
מתני׳ כמה ישהא באוכלין כאילו אוכל קליות דברי רבי מאיר וחכמים אומרים עד שישהא מתחלה ועד סוף כדי אכילת פרס חייב 

### Part 22
אכל אוכלין טמאין ושתה משקין טמאין שתה רביעית יין ונכנס למקדש ושהה כדי אכילת פרס חייב רבי אלעזר אומר אם פסק בה או אם נתן בו מים כל שהוא פטור

### Part 23
גמ׳ איבעיא להו רבי מאיר לחומרא קאמר או לקולא קאמר לחומרא קאמר והכי קתני כאילו אוכל קליות דאפילו כוליה יומא ואף על גב דמתחלה ועד סוף יותר מכדי אכילת פרס כיון דמשכיה אכילתיה מחייב ואמרו ליה רבנן דעד שישהא בכדי אכילת פרס הוא דחייב יותר מכדי אכילת פרס פטור 

### Part 24
או דלמא לקולא קאמר דהכי קתני כאילו אוכל קליות והוא דלא איפסיק ביני וביני אבל דאיפסיק ביני וביני אף על גב דמתחלה ועד סוף בכדי אכילת פרס פטור ואמרו ליה רבנן כיון דמתחלה ועד סוף בכדי אכילת פרס הוא חייב 

### Part 25
תא שמע וחכמים אומרים עד שישהא בכדי אכילת פרס מתחלה ועד סוף 

>Credit : William Davidson Edition
>License : CC-BY-NC