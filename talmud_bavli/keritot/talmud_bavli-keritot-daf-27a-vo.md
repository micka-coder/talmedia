
### Part 1
סיפא קרי ליה למעילתו איל אשם 

### Part 2
רישא דהוה ליה איל רובן קרן וחומשו קרו ליה למעילתו גזילו סיפא דלא הוי איל רובן קרן וחומש קרי ליה איל אשם מעילתו ויביא עמה סלע וחומשה

### Part 3
בעי רב מנשיא בר גדא בכינוס חומשין מהו שיתכפר 

### Part 4
מי אמרינן אם תימצי לומר אדם מתכפר בשבח הקדש משום דקטרח קמיה אבל הכא דלא קטרח לא מתכפר 

### Part 5
או דלמא אם תימצי לומר אין אדם מתכפר בשבח הקדש משום דלא אפרשיה אבל הדין כינוס חומשין דאפרשיה איכא למימר מתכפר דאיבעי להו מתכפר בשבח הקדש או לא 

### Part 6
תא שמע המפריש שני סלעים לאשם ולקח בהן שני אילים לאשם היה אחד מהן יפה שתי סלעים יקרב לאשמו והשני ירעה עד שיסתאב וימכר ויפלו דמיו לנדבה 

### Part 7
מאי לאו דזבן בארבע איל ושבח דשוי תמניא ושמע מינה אדם מתכפר בשבח הקדש לא הכא במאי עסקינן דאוזיל רועה גביה 

### Part 8
תא שמע לקח איל בסלע ופטמו והעמידו על שתים כשר שמע מינה אדם מתכפר בשבח הקדש לא פטמו שאני דהא חסר ליה תמניא 

### Part 9
תא שמע לקח איל בסלע והרי הוא בשתים כשר הכא נמי כשפטמו 

### Part 10
אי הכי היינו רישא רישא דזבן בארבע ואשבחיה בארבעה אחרינא דחסר ליה תמניא סיפא דזבין איל בארבע ואשבחיה בתלתא ושוי תמניא 

### Part 11
אי הכי אימא סיפא ישלם סלע הא חסר ליה שבע מאי ישלם תשלום דסלע 

### Part 12
ואי סבירא ליה דאין אדם מתכפר בשבח הקדש כי יהיב תשלום דסלע מאי הוי איל בן שתי סלעים בעינן וליכא לעולם קסבר אדם מתכפר בשבח הקדש 

### Part 13
אי הכי תשלום דסלע לא יתן היינו טעמא דקיהיב תשלומין דסלע גזירה שמא יאמרו איל פחות משתי סלעים מכפר 

### Part 14
מאי הוי עלה תא שמע בשעת הפרשה יפה סלע בשעת כפרה יפה שתי סלעים לא יצא

### Part 15
בעי רבי אלעזר אדם מתכפר בשבח הקדש או לא אמר רבי יוחנן כמה שנים גדל זה בינינו ולא שמע הלכה זו ממני 

### Part 16
מכלל דאמר רבי יוחנן אין ועל הדא אמרה דתנן ולד תודה ותמורתה וכן המפריש תודתו ואבדה והפריש אחרת תחתיה אין טעונה לחם 

### Part 17
ושלח רבי חנינא משמיה דרבי יוחנן לא שנו אלא לאחר כפרה דולד אין טעון לחם 

### Part 18
אבל לפני כפרה טעון לחם אלמא קסבר מתכפר בשבח הקדש

### Part 19
בעי רבי אלעזר בעלי חיים נדחין או לא אמר רבי יוחנן הרי כמה שנים גדל זה בינינו ולא שמע הלכה זו ממני 

### Part 20
מכלל דרבי יוחנן אמרה אין דאמר רבי יוחנן בהמה של שני שותפין הקדיש חציה וחזר ולקח חציה והקדישה קדושה ואינה קריבה ועושה תמורה ותמורתה כיוצא בה 

### Part 21
שמע מינה תלת שמע מינה בעלי חיים נדחין ושמע מינה קדושת דמים מדחה ושמע מינה יש דיחוי בדמים

### Part 22
בעי רבי אלעזר הוזלו טלאים בעולם מהו מי אמרינן מבחר נדריכם בעינן והא איכא או דילמא כסף שקלים בעינן וליכא 

### Part 23
אמר רבי יוחנן כמה שנים גדלנו בבית המדרש ולא שמענו הלכה זו ולא והאמר רבי יוחנן אמר רבי שמעון בן יוחאי מפני מה לא נתנה תורה קצבה במחוסרי כפרה שמא יוזלו טלאים ואין להן תקנה לאכול בקדשים אימא לא לימדנו הלכה זו 

### Part 24
והא רבי זירא בר אדא מהדר תלמודיה כל תלתין יומין קמיה אימא לא נתבקשה הלכה זו ממנו בבית המדרש 

### Part 25
גופא אמר רבי יוחנן משום רבי שמעון בן יוחאי מפני מה לא נתנה קצבה במחוסרי כפרה שמא יוזלו טלאים ואין להם תקנה לאכול בקדשים 

### Part 26
מתקיף לה אביי אלא מעתה חטאת חלב ינתן לה קצבה דלכפרה אתיא ולאו לאישתרויי באכילת קדשים הוא מתקיף לה רבא אלא מעתה אשם נזיר להוי ליה קצבה דלבטלה הוא דאתי דאמר רבי יוחנן משום רבי שמעון בן יוחאי אין לך דבר שהוא בא לבטלה אלא אשם נזיר בלבד קשיא

>Credit : William Davidson Edition
>License : CC-BY-NC