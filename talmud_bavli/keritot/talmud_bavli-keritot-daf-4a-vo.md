
### Part 1
שפתיו נהוי מעשה גבי מגדף אמר רבא שאני מגדף הואיל וישנו בלב אבל בעלמא עקימת שפתיו הוי מעשה

### Part 2
מתיב רבי זירא יצאו עדים זוממין שאין בו מעשה ואמאי הא על פי כתיב בהן אמר רבא שאני עדים זוממין הואיל וישנן בראייה

### Part 3
האוכל חלב תנו רבנן כל חלב שור וכשב ועז לא תאכלו לחייב על כל אחת ואחת דברי רבי ישמעאל וחכמים אומרים אינו חייב אלא אחת

### Part 4
נימא בהא קמיפלגי דרבי ישמעאל סבר לוקין על לאו שבכללות ורבנן סברי אין לוקין על לאו שבכללות

### Part 5
לעולם סבר רבי ישמעאל אין לוקין על לאו שבכללות ושאני הכא דמייתרי ליה קראי נכתוב קרא כל חלב לא תאכלו שור וכשב ועז למה לי שמע מינה לחלק

### Part 6
ורבנן אי לא כתיב שור וכשב ועז הוה אמינא אפילו חלב חיה במשמע להכי כתב שור כשב ועז למימרא דחלב שור וכשב ועז הוא דאסור אבל דחיה שרי

### Part 7
שפיר קאמרי ליה אלא היינו טעמא דרבי ישמעאל דקסבר אם כן לכתוב כל חלב שור לא תאכלו כשב ועז למה לי שמע מינה לחלק

### Part 8
ורבנן סברי אי כתב רחמנא כל חלב שור הוה אמינא נילף שור שור מסיני 

### Part 9
מה גבי סיני חיה ועוף כיוצא בהן אף גבי אכילה חיה ועוף כיוצא בהן להכי כתב רחמנא שור וכשב ועז למימרא דהני דאסור אבל חיה ועוף שרי

### Part 10
שפיר קא אמרי ליה אלא היינו טעמא דקסבר נכתוב כל חלב כשב לא תאכלו אי נמי כל חלב עז לא תאכלו שור וכשב ועז למה לי שמע מינה לחלק

### Part 11
ורבנן סברי אי כתב כל חלב כשב הוה אמינא חלב כשב אסור ושור ועז שרי וכי תימא מאי אולמיה דכשב משום דנתרבה באליה

### Part 12
וכדתנא רבי חנניא למה מנה הכתוב אימורין בשור ואימורים בכשב ואימורים בעז דכתיב אך בכור שור וגו׳

### Part 13
צריכי דאי כתב שור הוה אמינא כשב ועז לא ילפינן מיניה דאיכא למיפרך מה לשור שכן נתרבה בנסכים

### Part 14
נכתוב רחמנא בכשב ונילף שור ועז מכשב איכא למיפרך מה לכשב שכן נתרבה באליה

### Part 15
נכתוב רחמנא עז ונילף שור וכשב מיניה איכא למיפרך מה לעז שכן נתרבה אצל עבודה זרה

### Part 16
מן חד לא ילפינן נכתוב תרתי ונילף חדא מתרתי הי דין נילף שור מכשב ועז אית להון פירכא מה לכשב ועז שכן נתרבו אצל הפסח

### Part 17
לא נכתוב כשב ונילף משור ועז אית להון פירכא מה לשור ועז שכן נתרבה אצל עבודה זרה

### Part 18
לא נכתוב עז ונילף משור וכשב אית להון פירכא מה לשור וכשב שכן יש בו צד ריבוי הלכך לא ילפי מהדדי

### Part 19
שפיר קא אמרי ליה אלא לעולם טעמא דרבי ישמעאל כדאמרינן מעיקרא דאם כן נכתוב כל חלב ולישתוק מאי אמרת האי דכתב שור וכשב ועז למשרי חלב חיה

### Part 20
הא כי כתב קרא בעניינא דקדשים ודבר למד מעניינו

### Part 21
מכלל דרבנן סברי לא ילפינן דבר למד מעניינו לא דכולי עלמא ילפינן דבר הלמד מעניינו והכא בהא פליגי רבי ישמעאל סבר למידין לאו מלאו בין מלאו ובין מלאו דכרת

### Part 22
דכל חלב שור וכשב ועז מלאו דחקת עולם לדרתיכם בכל מושבתיכם כל חלב וכל דם לא תאכלו דכתיב בעניינא דקדשים ובקדשים לא אית בהון חיה אף כל חלב שור כי כתיב ליה סתמא ליכא לספוקי בחיה הלכך שור וכשב ועז לחלק הוא דאתא לחייב על כל אחת ואחת

### Part 23
וילפינן לאו דכל חלב ולאו דחקת עולם מכרת דכי כל אוכל חלב מן הבהמה אשר יקריבו ממנה מה ההוא לחלק אף הדין לחלק

### Part 24
ורבנן לאו מלאו ילפינן לאו מכרת לא ילפינן

### Part 25
ואיבעית אימא היינו טעמייהו דרבנן כדאמר ליה רב מרי לרב זביד אלא מעתה אליה דחולין תיתסר אמר ליה עליך אמר קרא כל חלב שור וכשב ועז דבר השוה בשלשתן בעינן וליכא

### Part 26
הלכך כי אתא שור וכשב ועז למישרי אליה דחולין הוא דאתא ורבי ישמעאל אמר לך אם כן לימא קרא כל חלב שור וכשב עז למה לי שמע מינה לחלק

### Part 27
אמר רבי חנינא מודה רבי ישמעאל לענין קרבן שאין מביא אלא חטאת אחת מאי טעמא דלא דמי הדין לאו ללאו דעריות

### Part 28
תנו רבנן ועשה אחת ועשה הנה לחייב על כל אחת ואחת

### Part 29
שאם אכל חלב וחלב שם אחד בשני העלמות חייב שתים שתי שמות בהעלם אחת חייב שתים

### Part 30
אמר ליה רמי בר חמא לרב חסדא בשלמא שם אחד בשני העלמות חייב שתים משום דהעלמות מחלקין אלא שני שמות בהעלם אחת אמאי חייב שתים הא בעינן העלמות מוחלקין וליכא

### Part 31
אמר ליה הכא במאי עסקינן כגון דאכל חלב דנותר דמחייב משום נותר ומשום חלב אמר ליה אם כן ניחייב נמי משום קודש

### Part 32
אלא אמר רב ששת כגון דאכל חלב דהקדש ורבי יהודה היא דתניא אכל חלב נבלה אכל חלב מוקדשין חייב שתים רבי יהודה אומר חלב מוקדשין לוקה שלש

### Part 33
מחייכו עלה במערבא ונוקמה כגון חלב דשור וכשב ועז ורבי ישמעאל היא דאמר לוקה שלש

>Credit : William Davidson Edition
>License : CC-BY-NC