
### Part 1
ואילו על ספיקו מביא אשם תלוי לא קתני מני הא אילימא רבי עקיבא ליתני נמי סיפא ועל ספיקן מביא אשם תלוי דהתנן רבי עקיבא מחייב על ספק מעילה אשם תלוי 

### Part 2
אלא לאו רבי יהושע היא וקתני בחמש העלמות מביא חמש חטאות ושמע מינה קיבלה מיניה 

### Part 3
אלא אדרבה מסיפא דקתני מחמשה זבחים אפילו בהעלם אחת חייב על כל אחת ואחת שמע מינה לא קיבלה מיניה

### Part 4
ואלא מאי אית למימר תנאי היא דאיכא תנא דקיבלה ואיכא תנא דלא קיבלה 

### Part 5
אפילו תימא רבי עקיבא היא והאי תנא סבר לה כותיה בחדא ופליג עליה בחדא סבר לה כותיה בהעלמה ופליג עליה במעילות

### Part 6
היכי דמי חמש מעילות אמר שמואל כאותה ששנינו חמשה דברים בעולה מצטרפין הבשר והחלב והיין והסלת והשמן

### Part 7
חזקיה אמר כגון שאכל מחמשה אברים ריש לקיש אמר אפילו תימא באבר אחד משכחת לה בכתף רבי יצחק נפחא אמר כגון שאכל בחמשה מיני קדירה רבי יוחנן אמר כגון שאכל בחמשה טעמים

### Part 8
מתני׳ אמר רבי עקיבא שאלתי את רבי אליעזר בעושה מלאכות הרבה בשבתות הרבה מעין מלאכה אחת בהעלם אחת מהו חייב אחת על כולן או חייב על כל אחת ואחת 

### Part 9
אמר לו חייב על כל אחת ואחת מקל וחומר ומה נדה שאין בה תוצאות הרבה וחטאות הרבה חייב על כל אחת ואחת שבת שיש בה תוצאות הרבה ומיתות הרבה אינו דין שיהא חייב על כל אחת ואחת 

### Part 10
אמרתי לו אם אמרת בנדה שיש בה שתי אזהרות שהוא מוזהר על הנדה והנדה מוזהרת עליו תאמר בשבת שאין בה אלא אזהרה אחת 

### Part 11
אמר לי הבא על הקטנות יוכיח שאין בה אלא אזהרה אחת וחייב על כל אחת ואחת

### Part 12
אמרתי לו אם אמרת בקטנות שאף על פי שאין בהן עכשיו יש בהן לאחר זמן תאמר בשבת שאין בה עכשיו ולא לאחר זמן 

### Part 13
אמר לי הבא על הבהמה יוכיח אמרתי לו הבהמה כשבת

### Part 14
גמ׳ מאי קבעי מיניה אי שבתות כגופין דמיין ואי לא בעי מיניה ניבעי העושה מלאכה אחת בשבתות הרבה 

### Part 15
אלא ולדי מלאכות אי כאבות דמיין ואי לא בעי מיניה ניבעי מיניה העושה מלאכות הרבה מעין מלאכה אחת בשבת

### Part 16
אמר רבא אמרי בי רב תרתי בעא מיניה שבתות כגופין דמיין ואי לא בעא מיניה ולדי מלאכות כמלאכות דמיין אי לא

### Part 17
ושבתות היכי מיבעי ליה שגגת שבת וזדון מלאכות פשיטא ליה דימים שבינתיים הויין ידיעה לחלק

### Part 18
וזדון שבת ושגגת מלאכות הוא דבעי מיניה אי כגופין דמיין אי לא 

### Part 19
או דלמא זדון שבת ושגגת מלאכות פשיטא ליה דכגופין דמיין ושגגת שבת וזדון מלאכות הוא דבעי מיניה דימים שבינתים אי הויין ידיעה לחלק אי לא 

### Part 20
אמר רבה

>Credit : William Davidson Edition
>License : CC-BY-NC