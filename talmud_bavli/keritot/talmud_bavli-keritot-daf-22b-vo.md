
### Part 1
גמ׳ תנו רבנן ואם נפש לחייב על ספק מעילות אשם תלוי דברי רבי עקיבא וחכמים פוטרים 

### Part 2
לימא בהא קא מיפלגי דרבי עקיבא סבר למדין עליון מתחתון ורבנן סברי אין למדין עליון מתחתון 

### Part 3
אמר רב פפא דכולי עלמא למדין עליון מתחתון דאם כן צפון בבן בקר לא משכחת להו

### Part 4
אלא הכא היינו טעמא דרבנן דפטרי דגמירי מצות מצות מחטאת 

### Part 5
מה להלן דבר שחייבין על זדונו כרת ועל שגגתו חטאת ועל ספיקו אשם תלוי אף כל שחייבין על זדונו כרת ועל ספקו חטאת ועל שגגתו אשם תלוי

### Part 6
לאפוקי מעילה דאין חייבין על זדונו כרת דתניא הזיד במעילה רבי אומר במיתה וחכמים אומרים באזהרה 

### Part 7
ורבי עקיבא סבר כי ילפינן מצות מצות מחטאת חלב להכי הוא דילפינן מה להלן בקבועה אף כאן בקבועה 

### Part 8
לאפוקי עולה ויורד דלא 

### Part 9
ורבנן סברי אין גזירה שוה למחצה מכלל דרבי עקיבא סבר יש גזירה שוה למחצה אלא דכולי עלמא אין גזירה שוה למחצה

### Part 10
אלא היינו טעמא דרבי עקיבא דאמר קרא ואם נפש ויו מוסיף על ענין ראשון וילמד עליון מתחתון 

### Part 11
ורבנן סברי תחתון הוא דגמר מעליון לאשם בכסף שקלים 

### Part 12
ורבי עקיבא סבר אין היקש למחצה מכלל דרבנן סברי יש היקש למחצה והא קיימא לן דאין היקש למחצה

### Part 13
דכולי עלמא אין היקש למחצה והכא היינו טעמא דרבנן דגמירי מצות מצות אפקיה מהקישא 

### Part 14
ורבי עקיבא אשם בכסף שקלים נפקא ליה מזאת תורת האשם תורה אחת לכל האשמות לאשם דבכסף שקלים 

### Part 15
ורבנן אף על גב דכתיב זאת תורת האשם איצטריך למכתב ואם נפש ויו מוסיף על ענין ראשון וילמד תחתון מעליון 

### Part 16
ואי מזאת תורת האשם הוה אמינא כי אמינא תורה אחת לכל אשמות הני מילי בשאר אשמות ודאין 

### Part 17
אבל אשם תלוי כיון דעל ספק חלב קאתי אימא לא יהא ספיקו חמור מודאו מה ודאו חטאת בת דנקא אף ספיקו אשם בר דנקא אהכי כתב רחמנא ואם נפש ויו מוסיף על ענין ראשון

### Part 18
הא ניחא למאן דדריש זאת תורת האשם אלא למאן דלא דריש זאת תורת האשם מאי איכא למימר יליף בערכך בערכך מאשם מעילה 

### Part 19
אשם שפחה חרופה לא כתב בה בערכך ילפינן באיל איל

### Part 20
מודה רבי עקיבא כו׳ ואם ספק 

### Part 21
מאי קאמר אמר רבא תני אם בספיקו עומד לעולם יהא אשם תלוי שממין שהביא על הודע מביאו על שלא הודע 

### Part 22
סוף סוף כי מתידע ליה בעי לאיתויי אשם ודאי

### Part 23
אמר רבא מדברי שניהם נלמד אשם ודאי לא בעי ידיעה לכתחלה

### Part 24
מתני׳ האשה שהביאה חטאת העוף עד שלא נמלקה נודע לה שילדה ודאי תעשינה ודאי שממין שהיא מביאה על הודע מביאה על לא הודע

### Part 25
חתיכה של חולין וחתיכה של הקדש אכל אחת מהן ואין יודע איזה מהן אכל פטור רבי עקיבא מחייב אשם תלוי אכל את השניה מביא אשם ודאי 

### Part 26
אכל אחד את הראשונה ובא אחר ואכל את השניה זה מביא אשם תלוי וזה מביא אשם תלוי דברי רבי עקיבא רבי שמעון אומר שניהן מביאין אשם אחד רבי יוסי אומר

>Credit : William Davidson Edition
>License : CC-BY-NC