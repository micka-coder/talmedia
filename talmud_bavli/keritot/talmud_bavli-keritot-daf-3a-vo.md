
### Part 1
לאחותו שהיא בת אביו ובת אמו לומר שאין עונשין מן הדין

### Part 2
ורבי יצחק סבר עונשין מן הדין ואיבעית אימא יליף עונש מאזהרה

### Part 3
אמר רבי אלעזר אמר רבי הושעיא כל מקום שאתה מוצא שני לאוין וכרת אחד חלק חטאת ביניהן ומאי היא מפטם וסך דכתיב על בשר אדם לא ייסך ובמתכנתו וגו׳ כרת אחד דכתיב אשר ירקח כמהו ואשר יתן ממנו על זר ונכרת מעמיו

### Part 4
וכי מאחר דלאוין מוחלקים כרת דאחותו דכתב רחמנא למה לי

### Part 5
לרבי יצחק כדאית ליה לרבנן מיבעיא להו לומר שאין עונשין מן הדין לרבי יצחק מפיק ליה לחייב על אחותו שהיא אחות אביו ושהיא אחות אמו

### Part 6
ורבנן דנפקא להון מן אחתו דרישא ורבי יצחק סבר אחותו דרישא אורחיה דקרא היא ומפיק לחלק מאחתו דסיפיה דקרא לחלק על אחותו שהיא אחות אביו ושהיא אחות אמו

### Part 7
אמר רב נחמן בר יצחק אף אנן נמי תנינא המפטם את השמן המפטם את הקטרת והסך בשמן המשחה

### Part 8
למה לי דתניא המפטם את הקטרת במיצעא לאו הא קא משמע לן מה קטרת לאו בפני עצמו וחייבים עליה כרת בפני עצמו אף מפטם שמן וסך נמי כיון דלאו בפני עצמו חייבים עליו בפני עצמה

### Part 9
וכי תימא דקא בעי למיתנא פיטומין בהדי הדדי ניתנהו איפוך המפטם את הקטרת והמפטם את השמן והסך שמן המשחה אמאי פלגיה לשמן לאו הא קמשמע לן דיש חילוק חטאות ביניהן שמע מינה

### Part 10
הבא על הזכור תנא במאי קא חשיב

### Part 11
אי בגברי דל האשה הנרבעת ובצרא לה חדא אי בנשי קחשיב דל מינהון הבא על הזכור ועל הבהמה ובצרי להו תרתי

### Part 12
אמר רבי יוחנן לעולם תנא גברי קחשיב ותני הכי הבא על הזכור והביא זכור עליו ורבי ישמעאל היא דאמר חייב שתים

### Part 13
והא מדקתני מגדף בסיפיה ומוקמינן לה כרבי עקיבא רישא נמי רבי עקיבא

### Part 14
וכי תימא רבי עקיבא היא וברישא סבר לה כרבי ישמעאל והאמר רבי אבהו הבא על הזכור והביא זכור עליו לרבי ישמעאל דמפיק ליה מתרתי קראי מואת זכר לא תשכב ומולא יהיה קדש מבני ישראל חייב שתים

### Part 15
לרבי עקיבא אינו חייב אלא אחת דמחד קרא נפיק ליה את זכר לא תשכב קרי ביה לא תשכיב

### Part 16
אלא רישא רבי ישמעאל ובמגדף סבר לה כרבי עקיבא אי הכי ניתני נמי הבא על הבהמה והביא בהמה עליו

### Part 17
הא אמר אביי הבא על הבהמה והביא בהמה עליו אף לרבי ישמעאל אינו חייב אלא אחת דכי כתיב קרא בגברי כתיב

### Part 18
רבי אלעזר משמיה דרב אמר תנא תני שלשים ושלש חטאות ותני שלש כריתות לסיומינהו בכריתות

### Part 19
דקתני סיפא פסח ומילה במצות עשה פסח ומילה אמאי קתני להו

### Part 20
ואיתימא לאיתויי קרבן עליהון מי מייתי והתניא הוקשה כל התורה כולה לעבודה זרה דכתיב תורה אחת יהיה לכם לעושה בשגגה והנפש אשר תעשה ביד רמה

### Part 21
מה עבודה זרה שב ואל תעשה אף כל שב ואל תעשה

### Part 22
אלא לאו שמע מינה תנא שלשים ושלש חטאות מאן דעבדי בשוגג והדר תנא שלש כריתות לסיומינהו לכריתות שמע מינה

### Part 23
המחלל את השבת אמרי שבת ארבעים חסר אחת הוויין אמר רבי יוחנן תנא שגגת שבת וזדון מלאכות דלא מחייב אלא חדא

### Part 24
דתניא הנה שהיא אחת שגגת שבת וזדון מלאכות

### Part 25
וניתני זדון שבת ושגגת מלאכות דמחייב ארבעים חסר אחת

### Part 26
דתניא ועשה מאחת מהנה פעמים שחייב אחת על כולן ופעמים שחייב על כל אחת ואחת דתניא אחת שהיא הנה זדון שבת ושגגת מלאכות

### Part 27
תנא שגגת שבת וזדון מלאכות עדיפא ליה דמחטאת מיהא לא מיפטר

### Part 28
וכן אתה מוצא גבי עבודה זרה דקתני שגגת עבודה זרה וזדון עבודות

### Part 29
שגגת עבודה זרה היכי דמי אילימא דעמד בבית עבודה זרה וסבר בית הכנסת היא והשתחוה הרי לבו לשמים

### Part 30
ואלא דחזא אנדרטא וסגיד לה אי דקבליה עליה באלוה בר סקילה הוא ואי דלא קבליה באלוה לאו מידי הוא

### Part 31
אלא מאהבה ומיראה

### Part 32
הניחא לאביי דאמר חייב אלא לרבא דאמר פטור מאי איכא למימר

>Credit : William Davidson Edition
>License : CC-BY-NC