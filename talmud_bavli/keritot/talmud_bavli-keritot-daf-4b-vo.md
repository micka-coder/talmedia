
### Part 1
אלמא לא אוקמה כרבי ישמעאל דאמר רבי חנינא מודה היה רבי ישמעאל לענין קרבן שאינו חייב אלא חטאת אחת השתא נמי כרבי יהודה לא מתוקמא דהא אמר רבי אליעזר מודה היה רבי יהודה לענין קרבן שאין מביא אלא חטאת אחת

### Part 2
אלא אמר ריש לקיש משום בר תאוטני הכא במאי עסקינן כגון שאכלן בשני תמחויין ואליבא דרבי יהושע דאמר תמחויין מחלקים

### Part 3
גופא אכל חלב נבילה לוקה שתים חלב מוקדשין לוקה שתים רבי יהודה אומר חלב מוקדשין לוקה שלש

### Part 4
אמר ליה רב שיזבי לרבא בשלמא לרבי יהודה היינו דכתיבי קראי חקת עולם כל חלב שור וכשב ועז לא תאכלו וכל זר לא יאכל קדש הא תלתא לאוין אלא לרבנן מאי טעמייהו

### Part 5
קסברי לאו דחקת עולם בקדשים ולאו דחלב שור בחולין וצריכי

### Part 6
דאי כתב רחמנא בקדשים הוה אמינא קדשים הוא דחמירי דאסור חלבו אבל חולין אימא לא משום הכי כתב רחמנא כל חלב שור

### Part 7
ואי כתב כל חלב שור הוה אמינא חלב דחולין הוא דאסור משום דלא הותר מכללו אבל חלב מוקדשין דהותר מכללו הוה אמינא מדהותר בשרן אישתרי נמי חלבן צריכי

### Part 8
ורבי יהודה סבר כי כתיב חלב שור בעניינא דקדשים כתיב

### Part 9
אלא מכלל דרבנן סברי לא ילפינן דבר הלמד מעניינו

### Part 10
לא דכולי עלמא דבר הלמד מעניינו ובהא קמיפלגי רבי יהודה סבר למידין לאו מלאו ולאו מכרת ורבנן סברי לאו מלאו ילפינן לאו מכרת לא ילפינן

### Part 11
אלא לרבי יהודה כל חלב וכל דם לא תאכלו למאי אתא מיבעי ליה להקיש דתניא כל חלב וכל דם לא תאכלו מה חלב לוקה שתים אף דם לוקה שתים דברי רבי יהודה וחכמים אומרים אין בו אלא אזהרה אחת

### Part 12
ומאי שנא חלב דלוקה שתים בלא היקישא דכתב ביה תרי קראי כל חלב וכל דם לא תאכלו כל חלב שור וכשב דם נמי בלאו היקישא נילקי שתים דכתיב ביה תרי לאוין כל חלב וכל דם לא תאכלו וכל דם לא תאכלו בכל מושבתיכם לעוף ולבהמה

### Part 13
אלא אימא מה חלב לוקה שלש אף דם לוקה שלש

### Part 14
ומאי שנא חלב דלוקה שלש דכתיב ביה הלין תרי לאוין ולאו דזרות הא תלתא דם נמי

### Part 15
איצטריך סלקא דעתך אמינא הואיל ואיתמעיט דם מטומאה ליתמעיט מזרות קא משמע לן היקישא

### Part 16
ואלא לרבנן הקישא למאי אתא

### Part 17
מיבעי ליה לכדתניא כל חלב וכל דם לא תאכלו מה חלב מיוחד שחלבו חלוק מבשרו ואין מצטרפין זה עם זה אף דם שדמו חלוק מבשרו

### Part 18
אוציא דם שרצים הואיל דאין דמן חלוק מבשרן מצטרפין

### Part 19
והא מהכא נפקא מהתם נפקא וזה לכם הטמא לימד על דם השרץ והשרץ שמצטרפין זה עם זה

### Part 20
אי לאו היקישא סלקא דעתך אמינא הני מילי לטומאה אבל לאכילה אימא לא אשמעינן היקישא לאכילה

### Part 21
אמר רבינא הילכך דם נחש ובשרו מצטרפין מאי קא משמע לן היינו היקישא סלקא דעתך אמינא שרץ דאיתרבי לטומאה איתרבי לאכילה נחש דלא איתרבי לטומאה לא איתרבי לאכילה קא משמע לן היקישא כל מילי דאין דמו חלוק מבשרו משמע

### Part 22
אמר רבא שלש כריתות האמורות בדם למאי אחת לדם חולין ואחת לדם קדשים ואחת לדם התמצית

### Part 23
הניחא לרבי יהודה דתניא דם התמצית באזהרה רבי יהודה אומר בכרת

### Part 24
אלא לרבנן ההיא למאי אתא ואפילו לרבי יהודה כרת נפקא ליה מן כל דם

### Part 25
דתניא רבי יהודה אומר דם מה תלמוד לומר כל דם

### Part 26
אין לי אלא דם קדשים שהנפש יוצא בו דם חולין ודם התמצית מנין תלמוד לומר כל דם

### Part 27
אלא אימא אחד לדם חולין ואחד לדם קדשים ואחד לדם כיסוי

### Part 28
ואמר רבא חמשה לאוין האמורין בדם למה אחת לדם חולין ואחת לדם קדשים ואחת לדם כיסוי ואחת לדם איברין ואחת לדם התמצית

### Part 29
אמר רבי אילא אכל מעשר דגן ותירוש ויצהר לוקה שלש והא אין לוקין על לאו שבכללות שאני הכא דמייתרי קראי

### Part 30
מכדי כתב רחמנא ואכלת לפני ה׳ אלהיך מעשר דגנך תירשך ויצהרך בפנים אין בחוץ לא למה לי דכתב רחמנא לא תוכל לאכל בשעריך מעשר דגנך ותירשך ויצהרך לחלק

### Part 31
אי מההוא הוה אמינא הני מילי בעשה אבל בלאו אימא לא אמטו להכי

>Credit : William Davidson Edition
>License : CC-BY-NC