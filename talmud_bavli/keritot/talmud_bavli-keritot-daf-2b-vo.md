
### Part 1
גמ׳ מניינא למה לי אמר רבי יוחנן שאם עשאן כולן בהעלם אחת חייב על כל אחת ואחת

### Part 2
ותו הא דתנן אבות מלאכות ארבעים חסר אחת מניינא למה לי שאם עשאן כולן בהעלם אחת חייב על כל אחת ואחת

### Part 3
תו הא דתנן ארבעה מחוסרי כפרה מניינא למה לי

### Part 4
לאפוקי מדרבי אליעזר בן יעקב דאמר חמשה הוי דתניא רבי אליעזר בן יעקב אומר גר מחוסר כפרה עד שיזרק דם עליו אהכי תנא ארבעה

### Part 5
תו הא דתנן ארבעה מביאין על הזדון כשגגה מניינא למה לי

### Part 6
לאפוקי מדרבי שמעון דתניא רבי שמעון אומר שבועת הפקדון לא ניתן זדונה לכפרה אהכי תנא ארבעה

### Part 7
תו הא דתנן חמשה מביאין קרבן אחד על עבירות הרבה מניינא למה לי

### Part 8
משום דקא בעי למיתנא סיפא נזיר אם נטמא טומאות הרבה ומשכחת לה כגון דאיטמי בשביעי וחזר ונטמא בשביעי ומני רבי יוסי ברבי יהודה היא דאמר נזירות דטהרה מן שביעי הוא דחייל עליה

### Part 9
דאי תאמר רבי היא כיון דנזירות דטהרה עד שמיני לא חיילא עליה היכי משכחת לה

### Part 10
אי דנטמא בשביעי וחזר ונטמא בשביעי כולה חדא טומאה אריכתא היא

### Part 11
ואי דנטמא בשמיני וחזר ונטמא בשמיני כיון דיצא בשעה הראויה להביא בה קרבן חייב על כל אחת ואחת אלא שמע מינה רבי יוסי ברבי יהודה היא

### Part 12
מאי רבי ומאי רבי יוסי ברבי יהודה דתניא וקדש את ראשו ביום ההוא ביום הבאת קרבנותיו דברי רבי רבי יוסי ברבי יהודה אומר ביום תגלחתו

### Part 13
תו הא דתנן חמשה מביאין קרבן עולה ויורד מניינא למה לי

### Part 14
משום דקתני סיפא נשיא כיוצא בהן חמשה לאפוקי מדרבי אליעזר דאמר נשיא מביא שעיר

### Part 15
תו הא דתנן ארבעה אבות נזיקין מנינא למה לי

### Part 16
לאפוקי מדרבי אושעיא דאמר שלשה עשר אבות נזיקין הן ולרבי אושעיא מניינא למה לי לאפוקי מדרבי חייא דאמר עשרים וארבעה אבות נזיקין ולרבי חייא מנינא למה לי לאפוקי מסור ומפגל

### Part 17
אמר מר שאם עשאן כולן בהעלם אחת חייב על כל אחת ואחת

### Part 18
בשלמא פטור לגמרי לא מצית אמרת דכתיב כי כל אשר יעשה מכל התועבת האלה ונכרתו אלא אימא עבר חדא נתחייב חדא עבר כולהו בהעלם אחת אינו חייב אלא אחת

### Part 19
אמר רבי יוחנן לכך יצאה כרת באחותו לחלק

### Part 20
מתקיף לה רב ביבי בר אביי אימא אחותו דפרט קרא ניחייב חדא עלה וכולן כיון דבהעלם אחת לא ניחייב אלא אחת

### Part 21
ולרב ביבי בר אביי מי לית ליה הדא דתניא כל דבר שהיה בכלל ויצא מן הכלל ללמד לא ללמד על עצמו יצא אלא ללמד על הכלל כולו יצא

### Part 22
כיצד והנפש אשר תאכל בשר וגו׳ והלא שלמים בכלל הקדשים היו למה יצאו

### Part 23
להקיש אליהן מה שלמים שהן קדשי מזבח וחייבין עליהן אף כל שהן קדשי מזבח חייבין עליהן יצאו קדשי בדק הבית

### Part 24
אמר ליה רב ביבי בר מינה לאו מי אמרת התם יצאו קדשי בדק הבית

### Part 25
הכא נמי מה אחותו מיוחדת שהיא ערוה ואין לה היתר בחיי אוסרה אף כל שאין לה היתר בחיי אוסרה יצאה אשת איש שיש לה היתר בחיי בעלה

### Part 26
אמר רבי יונה ואיתימא רב הונא בריה דרב יהושע אמר קרא כי כל אשר יעשה מכל התועבת וגו׳ הואיל וכך הקיש הוא הוקשו כל העריות כולן לאחותו מה אחותו חייבין עליה בפני עצמה אף כל חייבין עליה בפני עצמה

### Part 27
ולרבי יצחק דאמר חייבי כריתות בכלל היו ולמה יצאה כרת באחותו לדונה בכרת ולא במלקות

### Part 28
לחלק מנא ליה נפקא ליה מואל אשה בנדת טומאתה לא תקרב לחלק על כל אשה ואשה

### Part 29
ורבנן נמי תיפוק להו מואל אשה בנדת טומאתה אין הכי נמי אלא כרת דאחותו למאי אתא מיבעי ליה לחלק על אחותו ועל אחות אביו ועל אחות אמו

### Part 30
הני למה להו לחלק הרי שמות מוחלקין והרי גופים מוחלקים אלא אימא לחלק על אחותו שהיא אחות אביו ושהיא אחות אמו

### Part 31
ורבי יצחק הא מילתא מנא ליה נפקא ליה מן סיפא דקרא דכתיב ערות אחתו גלה

### Part 32
ורבנן אחתו דסיפא דקרא מאי עבדי ליה מיבעי ליה

>Credit : William Davidson Edition
>License : CC-BY-NC