
### Part 1
גמ׳ והא לית ליה לרבי מאיר איסור חל על איסור נהי דאיסור חל על איסור לית ליה איסור מוסיף ואיסור כולל אית ליה 

### Part 2
כגון שבא על אמו והוליד בת דאיסור בתו ואחותו בהדי הדדי אתי נשאת לאחיו מיגו דאיתוסף איסור לגבי אחין איתוסף איסורא לגבי דידיה

### Part 3
נשאת לאחי אביו מיגו דאיתוסף איסורא לגבי שאר אחי אביו איתוסף לגבי דידיה הויא לה אשת איש מיגו דאיתוסף איסור לגבי עלמא איתוסף נמי לגבי דידיה הויא לה נדה מיגו דאיתוסף איסור לגבי בעלה איתוסף נמי לגבי דידיה

### Part 4
מתני׳ הבא על בת בתו חייב עליה משום בת בתו וכלתו ואשת אחיו ואשת אחי אביו ואחות אשתו ואשת איש ונדה רבי יוסי אומר אם עבר זקן ונשאה חייב עליה משום אשת אב

### Part 5
וכן הבא על בת אשתו ועל בת בתה

### Part 6
גמ׳ קתני חייב עליה משום אשת אב מי שריא ליה אמר רבי יוחנן כגון שנפלה לו ליבום

### Part 7
אי הכי מאי עבר אמר רבי יעקב שעבר משום כלת בנו שניה 

### Part 8
כדתניא כלתו ערוה כלת בנו שניה וכן אתה מוצא בבת בנו ובבת בן בנו עד סוף כל הדורות

### Part 9
ומי אית ליה לרבי יוסי איסור חל על איסור והא תנן עבר עבירה שיש בה שתי מיתות נידון בחמורה רבי יוסי אומר נידון בזיקה ראשונה שבאה עליו 

### Part 10
ותניא כיצד אמר רבי יוסי נידון בזיקה ראשונה חמותו ונעשת אשת איש נידון משום חמותו 

### Part 11
אשת איש ונעשת חמותו נידון משום אשת איש

### Part 12
אמר רבי אבהו מודה רבי יוסי באיסור מוסיף וכן כי אתא רבין אמר רבי יוחנן מודה רבי יוסי באיסור מוסיף 

### Part 13
מאי איסור מוסיף איכא הכא דאיכא ברא לסבא מיגו דאיתוסף איסורא לגבי בריה איתוסף איסורא לגבי דידיה

### Part 14
מתני׳ הבא על חמותו חייב עליה משום חמותו וכלתו ואשת אחיו ואשת אחי אביו ואחות אשתו ואשת איש ונדה וכן הבא על אם חמיו ועל אם חמותו

### Part 15
רבי יוחנן בן נורי אומר הבא על חמותו חייב עליה משום חמותו ואם חמותו ואם חמיו אמרו לו שלשתן שם אחד הן

### Part 16
גמ׳ אמר רבי אלעזר אמר רבי הושעיא רבי יוחנן בן נורי וסומכוס אמרו דבר אחד רבי יוחנן בן נורי הא דאמרן סומכוס מאי היא דתנן

>Credit : William Davidson Edition
>License : CC-BY-NC