
### Part 1
למפשטיה לא מדרב דימי ולא מדאביי 

### Part 2
אלא מהא חטא שאין מכיר בו אלא המקום יום הכפורים מכפר ומינה חטא שאין מכיר בו אלא המקום הוא דיום הכפורים מכפר אבל דידע בה לא מכפר

### Part 3
ואמר רב תחליפא אבוה דרב הונא משמיה דרבא חייבי מלקיות שעבר עליהן יום הכפורים חייב פשיטא מאי שנא מחייבי חטאות ואשמות ודאין 

### Part 4
סלקא דעתך אמינא התם ממונא הוא אבל הכא דגופא הוא אימא לא קא משמע לן 

### Part 5
והא אנן תנן הודע ולא הודע עשה ולא תעשה 

### Part 6
לא קשיא הא דאתרו ביה הא דלא אתרו ביה

### Part 7
אלא מעתה (סימן יולדת מצורע נזיר סוטה בעגלה)

### Part 8
ספק יולדת שעבר עליה יום הכפורים לא תייתי דהא כפר עליה יום הכפורים דחטא שאין מכיר בו אלא המקום הוא אמר רב הושעיא לכל חטאתם ולא לכל טומאתם 

### Part 9
ולרבי שמעון בן יוחי דאמר יולדת חוטאת היא מאי איכא למימר יולדת כי קא מייתי קרבן לאישתרויי באכילת קדשים הוא ולא לכפרה מתיא 

### Part 10
אמר רב אשי אף אנן נמי תנינא האשה שיש עליה חטאת העוף ספק ועבר עליה יום הכפורים חייבת להביא לאחר יום הכפורים מפני שמכשרתה לאכול בזבחים 

### Part 11
אלא מעתה ספק מצורע שעבר יום הכפורים לא מייתי דהא עבר עליה יום הכפורים דחטא שאין מכיר בו אלא המקום הוא אמר רבי אושעיא לכל חטאתם ולא לכל טומאתם 

### Part 12
והא אמר רבי שמואל בר נחמני אמר רבי יוחנן על שבעה דברים נגעים באים (סימן גגג ששלץ) מצורע כי מייתי לאו לכפרה מייתי אלא לאישתרויי באכילת קדשים הוא 

### Part 13
אלא מעתה ספק נזיר שעבר עליו יום הכפורים לא מייתי קרבן דהא כפר יום הכפורים דחטא שאין מכיר בו אלא המקום הוא אמר רבי אושעיא לכל חטאת ולא לכל טומאה 

### Part 14
ולרבי אלעזר בן הקפר דאמר נזיר חוטא הוא מאי איכא למימר נזיר כי קא מייתי קרבן לאו לכפרה מייתי לאשתרויי באכילת קדשים הוא 

### Part 15
אלא מעתה ספק סוטה שעבר עליה יום הכפורים לא תייתי דהא כפר עלה יום הכפורים דחטא שאינו מכיר בו אלא המקום אמר רבי הושעיא לכל חטאתם ולא לכל טומאתם 

### Part 16
אמר אביי בועל מכיר בו רבא אמר סוטה כי מתייא לברר עון קא אתיא 

### Part 17
אלא מעתה עגלה ערופה שעבר עליה יום הכפורים וכו׳ אמר אביי הורג מכיר רבא אמר אמר קרא ולארץ לא יכפר לדם אשר שפך בה וגו׳ 

### Part 18
רב פפא אמר אמר קרא כפר לעמך ישראל וגו׳ ראויה כפרה זו שתכפר על יוצאי מצרים

### Part 19
השתא דאמרת חטא שאין מכיר בו אלא המקום יום הכפורים מכפר אימא כי מתיידע ליה בתר יום הכפורים נמי לא מייתי חטאת אמר רבי זעירא לא מצית אמרת דכתיב קרא ידיעה גבי חטאת וגבי נשיא וגבי צבור 

### Part 20
צריכי דאי כתב קרא גבי יחיד הוה אמינא כולהון מיחיד לא אתאן דאיכא למיפרך מה ליחיד שכל קרבנו נקבה 

### Part 21
נכתוב גבי נשיא ונייתי הנך מנשיא 

### Part 22
יחיד מנשיא לא אתי דאיכא למיפרך מה לנשיא שכן אין בשמיעת קול תאמר ביחיד שכן ישנו בשמיעת קול 

### Part 23
וצבור מנשיא לא אתי דאיכא למיפרך מה לנשיא שכן בקרבנו נקבה

### Part 24
נכתוב גבי צבור [ונייתי] יחיד ונשיא מינה איכא למיפרך מה לצבור שכן אין חייבין אלא על העלם דבר עם שגגת מעשה 

### Part 25
מחדא ידיעה לא אתיא תיתי חדא ידיעה מתרתי לא נכתוב ידיעה גבי יחיד ותיתי מנשיא וצבור 

### Part 26
איכא למיפרך מה לנשיא וצבור שכן אינן בשמיעת קול תאמר ביחיד שישנו בשמיעת קול 

### Part 27
לא נכתוב קרא ידיעה גבי צבור ותיתי מידיעה דיחיד ונשיא איכא למיפרך מה ליחיד ונשיא שכן יש בקרבן נקבה תאמר בצבור שאין בקרבן נקבה 

### Part 28
לא נכתוב גבי נשיא ותיתי מידיעה דיחיד וצבור מאי פרכת אי משום דאינן בשמיעת הקול יחיד יוכיח דאינו בשמיעת הקול

### Part 29
ואי משום דיש בכל קרבנו נקבה צבור יוכיח דאין בקרבנן נקבה עד דאית להון ידיעה לא מחייב למה לי דכתיב ידיעה גבי נשיא

### Part 30
אם אינו ענין לגופיה דהא אתיא מיחיד וצבור תנהו ענין להיכא דמתיידע ליה בתר יום הכפורים דמייתי חטאת 

### Part 31
אביי אמר אי דלא כתיב ידיעה גבי נשיא מיחיד וצבור לא אתי משום דאיכא למיפרך מה ליחיד וצבור שכן אין עשויין להשתנות תאמר 

>Credit : William Davidson Edition
>License : CC-BY-NC