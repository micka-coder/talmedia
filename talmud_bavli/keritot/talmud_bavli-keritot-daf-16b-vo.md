
### Part 1
מסתברא שגגת שבת וזדון מלאכות פשיטא ליה דימים שבינתיים הויין ידיעה לחלק וזדון שבת ושגגת מלאכות הוא דבעי מיניה כגופין דמיין או לאו 

### Part 2
ופשיט ליה דזדון שבת ושגגת מלאכות כגופין דמיין ולא קביל מיניה ופשט ליה דולדי מלאכות כמלאכות דמיין ולא קביל מיניה

### Part 3
אמר רבה מנא אמינא לה דתנן כלל גדול אמרו בשבת כל השוכח עיקר שבת ועשה מלאכות הרבה בשבתות הרבה אינו חייב אלא אחת 

### Part 4
היודע עיקר שבת ועשה מלאכות הרבה בשבתות הרבה חייב על כל שבת ושבת היודע שהוא שבת ועשה מלאכות הרבה בשבתות הרבה חייב על כל אב מלאכה ומלאכה

### Part 5
ואילו חייב על כל אב מלאכה של כל שבת ושבת לא קתני 

### Part 6
מני הא אילימא רבי אליעזר אימא סיפא העושה מלאכות הרבה מעין מלאכה אחת אין חייב אלא אחת ואי רבי אליעזר חייב על כל ולדי מלאכות כמלאכות

### Part 7
אלא פשיטא רבי עקיבא היא ושמע מינה שגגת שבת וזדון מלאכות פשיטא ליה דימים שבינתיים הויין ידיעה לחלק

### Part 8
זדון שבת ושגגת מלאכות הוא דבעי אי כגופין דמיין ופשט ליה דכגופין דמיין ולדי מלאכות כמלאכות דמיין ותרוייהו לא קביל מיניה

### Part 9
אמר ליה אביי לעולם אימא לך זדון שבת ושגגת מלאכות פשיטא ליה לרבי עקיבא דשבתות לאו כגופין דמיין ושגגת שבת וזדון מלאכות הוא דבעי מיניה דימים שבינתיים מי הויין ידיעה לחלק או לא

### Part 10
ופשיט ליה דימים שבינתיים לחלק וקביל מיניה ופשט ליה ולדי מלאכות כמלאכות דמיין ולא קביל מיניה

### Part 11
רב חסדא אמר זדון שבת ושגגת מלאכות אפילו רבי עקיבא סבירא ליה דכגופין דמיין וכי בעי מיניה שגגת שבת וזדון מלאכות הוא דבעי מיניה דימים שבינתיים אי הויין ידיעה לחלק 

### Part 12
ופשיט ליה ימים שבינתיים הויין ידיעה לחלק וקביל מיניה

### Part 13
ופשט ליה דולדי מלאכות כמלאכות דמיין ולא קביל מיניה 

### Part 14
אמר רב חסדא מנא אמינא לה דתניא הכותב שתי אותיות בהעלם אחת חייב בשתי העלמות רבן גמליאל מחייב וחכמים פוטרין ומודה רבן גמליאל שאם כתב אות אחת בשבת זו ואות אחת בשבת אחרת פטור

### Part 15
ותניא אחריתי הכותב שתי אותיות בשתי שבתות אחד בשבת זו ואחד בשבת זו רבן גמליאל מחייב וחכמים פוטרין קא סלקא דעתך דרבן גמליאל כרבי עקיבא סבירא ליה

### Part 16
בשלמא לדידי דאמינא זדון שבת ושגגת מלאכות אפילו רבי עקיבא אומר דשבתות כגופין דמיין הא דתניא פטור בזדון שבת ושגגת מלאכות דשבתות כגופין דמיין

>Credit : William Davidson Edition
>License : CC-BY-NC