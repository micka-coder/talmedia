
### Part 1
בטומאה מה לי אמר רבי יהודה מי אמרינן עד כאן לא קאמר ליה רבי יהודה ולד שני כמאן דליתיה דמי אלא לענין קרבן כיון דלא יצאה שעה שראויה להקריב בה קרבן הואיל וכן ולד שני כמאן דליתיה דמי אבל לענין טומאה וטהרה אימא סבירא ליה כמאן דאיתיה דמי ומפסקא טומאה דשני וממלא יומי טהרה דראשון והדר מונה יומי טהרה לשני

### Part 2
או דלמא לרבי יהודה חומרא הוא דאית ליה אבל הכא קולא הוא וקולא לית ליה

### Part 3
אמר רב הונא מסורא תא שמע יולדת שוחטין וזורקין עליה ביום ארבעים לזכר וביום שמונים לנקבה

### Part 4
עד כאן טמאה היא ואמר רב חסדא הא מני רבי יהודה הוא דאמר ולד שני כמאן דליתיה דמי

### Part 5
ואי אמרת בטומאה סבירא ליה לרבי יהודה ולד שני כמאן דאיתיה דמי היכי שחטינן עלה ביום ארבעים לאורתא נמי לא מציא אכלה אלא לאו שמע מינה לטהרה ולטומאה סבירא ליה לרבי יהודה ולד שני כמאן דליתיה דמי

### Part 6
לעולם אימא לך לטומאה ולטהרה סבירא ליה לרבי יהודה דולד שני כמאן דאיתיה דמי וכי תניא ההיא בפסח הבא בטומאה

### Part 7
ומי אכלה והתנן פסח הבא בטומאה לא יאכלו ממנו זבים וזבות נדות ויולדות

### Part 8
ההיא לא אכלי כי לא טבילן כי תניא ההיא דשוחטין וזורקין עליה דהא טבלה אי הכי משמיני דיליה הוא דחזיא

### Part 9
משמיני לא חזיא קסבר טבול יום דזב כזב דמי 

### Part 10
אי הכי ביום ארבעים נמי לא חזיא לאיי ביום ארבעים חזיא קסבר מחוסר כפורים דזב לאו כזב דמי

### Part 11
ולרבא דאמר מחוסר כפורים דזב כזב דמי הא מתנייתא היכי מתרץ לה אמר רב אשי רבא מתרץ לה ביום ארבעים ליצירת זכר וביום שמונים ליצירת נקבה ורבי ישמעאל היא דאמר לזכר ארבעים ואחד לנקבה שמונים ואחד

### Part 12
סוף סוף תיפוק לי דטמאה היא משום נדה בלידה יבישתא אי הכי מאי למימרא מהו דתימא אי אפשר לפתיחת הקבר בלא דם קא משמע לן דאפשר לפתיחת הקבר בלא דם

### Part 13
אמר רבי שמעיה תא שמע ששים יכול בין רצופין בין מפוזרין תלמוד לומר יום מה יום רצוף אף ששים כולן רצופין מני אלימא רבנן מי אית לרבנן מפוזרין

### Part 14
אלא לאו רבי יהודה היא ומדקא יהיב לה ששים רצופים בהדי הדדי שמע מינה חומרא אית ליה לרבי יהודה קולא לית ליה

### Part 15
לא לעולם רבנן היא והכא במאי עסקינן ליולדת זכר מתוך שמונים של נקבה

### Part 16
סוף סוף שלמין יומי דקדמאה ועד כאן דבתראה לא שלמין דהא רבנן לולד שני מנו אלא משכחת לה לרבנן ביולדת תאומים נקבה קדמייתא וזכר בתראה וכגון דילידתיה לזכר בתראה בעשרים ליומי טהרה דבעיא מינקט ליה שבעה יומי טומאה דלידה (תאומים נקבה)

### Part 17
והכי קאמר יכול היכא דילדה תאומים נקבה מעיקרא וזכר לבסוף תפסיק טומאה דלידה במיצעי ונימני לה ששה וששים מפוזרין תלמוד לומר יום מה יום כולו רצוף אף ששים כולם רצופין

### Part 18
אמר אביי תא שמע שלשים יכול בין רצופין בין מפוזרין תלמוד לומר יום מה יום כולו רצוף אף שלשים רצופין מני הא אלימא רבנן ומי אית להו לרבנן

>Credit : William Davidson Edition
>License : CC-BY-NC