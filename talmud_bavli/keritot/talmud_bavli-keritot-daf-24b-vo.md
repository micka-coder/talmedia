
### Part 1
מאי לאו דבריו קיימין דהדרא למרה לא דבריו קיימין והוא נמי לא קני לה וכל המחזיק בה זכה בה 

### Part 2
מיתיבי האומר לחבירו דין ודברים אין לי על שדה זו אין לי עסק בה וידי מסולקת הימנה לא אמר כלום והא ידי מסולקת הימנה כאי אפשי דמי וקתני לא אמר כלום 

### Part 3
שאני התם דאמר כי סליק נפשיה מדין ודברים מגופה דשדה לא סליק נפשיה 

### Part 4
מיתיבי הכותב נכסיו לאחרים והיו בהן עבדים ואמר הלה אי אפשי בהן אם היה רבו שני כהן אוכלין בתרומה רבן שמעון בן גמליאל אומר כיון שאמר אי אפשי בהן כבר זכו בהן יורשין 

### Part 5
בשלמא לרבן שמעון בן גמליאל קסבר כי יהיב איניש מתנה אדעתא דמקבלין לה מיניה כי לא מקבלין לה מיניה הדרא למרה 

### Part 6
אלא לתנא קמא אי כי אמר אי אפשי בהן כל המחזיק בהן זכה בהן הכא דאמר שני אי אפשי בהן הוו להו זרים וקאכלי זרים תרומה קסבר המפקיר עבדו יצא לחירות וצריך גט שחרור מרבו וקסבר מעוכב לגט שחרור אוכל בתרומה

### Part 7
רבי אליעזר אומר יקרב כו׳ לרבי אליעזר למה לי חטא הא אמר רבי אליעזר אשם תלוי בנדבה אתי דתנן רבי אליעזר אומר מתנדב אדם אשם תלוי בכל יום 

### Part 8
אמר רב אשי רבי אליעזר דאמרו לו הוא דתנן אלא אומרים לו המתן עד שתכנס לבית הספק

### Part 9
אם משנשחט נודע כו׳ קתני הבשר יצא לבית השרפה אלמא חולין שנשחטו בעזרה בשריפה 

### Part 10
ורמינהי אשם ודאי אינו כן אם עד שלא נשחט יצא וירעה בעדר משנשחט הרי זה יקבר אמר רבי אלעזר תברא מי ששנה זו לא שנה זו 

### Part 11
אמר רבה אשם ודאי על אשם תלוי קרמית אשם ודאי כיון דלא צריך ליה לא מקדיש ליה אשם תלוי מתוך שלבו נוקפו גומר ומקדשו 

### Part 12
אלא אי קשיא אשם ודאי על אשם ודאי קשיא דקתני הרי זה יקבר אימא סיפא והבשר יצא לבית השריפה הא ודאי תברא מי ששנה זו לא שנה זו 

### Part 13
רב אשי אמר רישא דקתני באשם תלוי והבשר יצא לבית השריפה לא קשיא משום דמיתחזי כזבח פסול

### Part 14
נזרק הדם הבשר יאכל ואמאי הא הויא ליה ידיעה אמר רבא אמר קרא והוא לא ידע ונסלח לו והא לא הויא ליה ידיעה בשעת סליחה 

### Part 15
רבי יוסי אומר אפילו הדם בכוס כו׳ לרבי יוסי אמאי יזרק הא הויא ליה ידיעה בשעת סליחה אמר רבא רבי יוסי סבר לה כרבי שמעון דאמר כל העומד ליזרק כזרוק דמי 

### Part 16
אימר דאמר רבי שמעון במידי דעומד ליזרק אבל האי אין עומד ליזרק אמרי במערבא קסבר רבי יוסי כלי שרת מקדשין בו את הפסול בתחלה ליקרב

### Part 17
אשם ודאי אינו כן כו׳ איתמר עגלה ערופה אימתי נאסרת רב המנונא אמר מחיים רבא אמר לאחר עריפה 

### Part 18
בשלמא לרבא מעידנא דאיתעביד בה מעשה אלא לרב המנונא מאימתי

>Credit : William Davidson Edition
>License : CC-BY-NC