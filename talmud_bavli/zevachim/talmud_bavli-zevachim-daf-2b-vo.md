
### Part 1
נדר הוא אלא אם כמה שנדרת עשית יהא נדר ואם לא נדבה יהא

### Part 2
ונדבה מי שרי לשנויי בה

### Part 3
אמר ליה רבינא לרב פפא לא הוית גבן באורתא בתחומא בי חרמך דרמי רבא מילי מעלייתא אהדדי ושני להו

### Part 4
מאי מילי מעלייתא תנן כל הזבחים שנזבחו שלא לשמן כו׳ טעמא דשלא לשמן הא סתמא עלו נמי לבעלים לשם חובה אלמא סתמא נמי כלשמן דמי

### Part 5
ורמינהי כל הגט שנכתב שלא לשם אשה פסול וסתמא נמי פסול

### Part 6
ושני זבחים בסתם לשמן עומדין אשה בסתמא לאו לגירושין עומדת

### Part 7
וזבחים בסתמא כשירין מנלן אילימא מהא דתנן כל הזבחים שנזבחו שלא לשמן כו׳ ולא קתני שלא נזבחו לשמן גבי גט נמי הקתני כל הגט שנכתב שלא לשם אשה פסול ולא קתני שלא נכתב לשם אשה פסול

### Part 8
אלא מהא דתנן כיצד לשמן ושלא לשמן לשם פסח ולשם שלמים טעמא דאמר לשם פסח ולשם שלמים הא לשם פסח וסתמא כשר אלמא סתמן כלשמן דמי

### Part 9
דילמא שאני התם דאמר כל העושה על דעת ראשונה הוא עושה

### Part 10
אלא מסיפא שלא לשמן ולשמן לשם שלמים ולשם פסח טעמא דאמר לשם שלמים ולשם פסח הא סתמא ולשם פסח כשר

### Part 11
דילמא שאני התם דאמר יוכיח סופו על תחילתו

### Part 12
אי נמי איידי דתנא לשמן ושלא לשמן תנא נמי שלא לשמן ולשמן

### Part 13
אלא מהא לשם ששה דברים הזבח נזבח לשם זבח לשם זובח לשם שם לשם אשים לשם ריח לשם ניחוח והחטאת ואשם לשם חטא

### Part 14
אמר רבי יוסי אף מי שלא היה בלבו לשם אחת מכל אלו כשר שתנאי בית דין הוא אתנו בית דין דלא לימא לשמו דילמא אתי למימר שלא לשמו

### Part 15
ואי סלקא דעתך סתמא פסול קיימי בית דין ומתני מילתא דמיפסיל ביה

### Part 16
וגבי גט דסתמא פסול מנלן

### Part 17
אילימא מהא דתנן היה עובר בשוק ושמע סופרים מקרין איש פלוני גירש פלונית ממקום פלוני ואמר זה שמי וזה שם אשתי פסול לגרש בו

### Part 18
דילמא כדרב פפא דאמר רב פפא הכא בסופרים העשויין להתלמד עסקינן ולא איכתוב לשום כריתות כלל

### Part 19
אלא מהא

>Credit : William Davidson Edition
>License : CC-BY-NC