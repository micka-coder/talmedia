
### Part 1
ואנן ניקו נעביד להו לכהנים מילתא דאתו בה לידי תקלה אפילו הכי עדיפא שלא יהו קדשי שמים מוטלים כנבילה

### Part 2
אמר רבי חייא בר אבא בעי רבי יוחנן אימורי קדשים קלים שהעלן לפני זריקת דמן ירדו או לא ירדו 

### Part 3
אמר ליה רבי אמי ותיבעי לך מעילה אמר ליה מעילה לא קמיבעיא לי דזריקה הוא דקבעה להו במעילה כי קמיבעיא ליה ירידה ופשיט לא ירדו ואין בהן מעילה

### Part 4
רב נחמן בר יצחק מתני הכי אמר רבי חייא בר אבא בעי רבי יוחנן אימורי קדשים קלים שהעלן לפני זריקת דמן יש בהן מעילה או לא אמר ליה רבי אמי ותיבעי לך ירידה אמר ליה ירידה לא קא מיבעיא לי דנעשו לחמו של מזבח כי קמיבעיא לי מעילה ופשיט הכי לא ירדו ואין בהן מעילה

### Part 5
ואלו לא היה פסולן [וכו׳] 

### Part 6
אמר רבי יוחנן לא הכשיר רבי עקיבא אלא בדוקין שבעין הואיל וכשרים בעופות והוא שקדם הקדשן את מומן ומודה רבי עקיבא בעולת נקבה דכשקדם מומה להקדשה דמיא

### Part 7
בעי רבי ירמיה יש נרבע בעופות או אין נרבע בעופות מי אמר מן הבהמה להוציא את הרובע והנרבע 

### Part 8
כל היכא דאיתיה ברובע איתיה בנרבע כל היכא דליתיה ברובע ליתיה בנרבע או דלמא הרי נעבדה בו עבירה

### Part 9
אמר רבה תא שמע רבי עקיבא מכשיר בבעלי מומין ואם איתא נכשיר נמי בנרבע הואיל וכשר בעופות שמע מינה 

### Part 10
אמר רב נחמן בר יצחק אף אנן נמי תנינא הנרבע והמוקצה והנעבד ואתנן ומחיר וטומטום ואנדרוגינוס כולן מטמאין בגדים אבית הבליעה שמע מינה

### Part 11
רבי חנינא סגן הכהנים כו׳ מאי קא משמע לן איבעית אימא מעשה קא משמע לן ואיבעית אימא מאי דוחה כלאחר יד

### Part 12
כשם שאם עלה כו׳ אמר עולא לא שנו אלא שלא משלה בהן האור אבל משלה בהן האור יעלו 

### Part 13
רב מרי מתני ארישא רב חנינא מסורא מתני אסיפא העצמות והגידין והקרנים והטלפים בזמן שמחוברין יעלו פרשו לא יעלו אמר עולא לא שנו אלא שלא משלה בהן האור אבל משלה בהן האור יעלו

### Part 14
מאן דמתני אסיפא כל שכן ארישא ומאן דמתני ארישא אבל אסיפא לאו בני הקטרה נינהו

### Part 15
מתני׳ ואלו אם עלו ירדו בשר קדשי קדשים ובשר קדשים קלים ומותר העומר ושתי הלחם ולחם הפנים ושירי מנחות והקטורת

### Part 16
הצמר שבראשי כבשים ושער שבזקן תישים והעצמות והגידים והקרנים והטלפים בזמן שהם מחוברים יעלו שנאמר והקטיר הכהן את הכל פירשו לא יעלו שנאמר ועשית עלתיך הבשר והדם

### Part 17
גמ׳ תנו רבנן והקטיר הכהן את הכל המזבחה לרבות העצמות והגידים והקרנים והטלפים יכול אפילו פרשו תלמוד לומר ועשית עלתיך הבשר והדם 

### Part 18
אי בשר ודם

>Credit : William Davidson Edition
>License : CC-BY-NC