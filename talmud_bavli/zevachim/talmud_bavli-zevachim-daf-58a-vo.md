
### Part 1
מתני׳ קדשי קדשים ששחטן בראש המזבח רבי יוסי אומר כאילו נשחטו בצפון רבי יוסי ברבי יהודה אומר מחצי המזבח ולדרום כדרום מחצי המזבח ולצפון כצפון

### Part 2
גמ׳ אמר רב אסי אמר רבי יוחנן אומר היה ר׳ יוסי כוליה מזבח בצפון קאי ומאי כאילו מהו דתימא בעינן ירך וליכא קא משמע לן

### Part 3
אמר ליה רבי זירא לרב אסי אלא מעתה לרבי יוסי ברבי יהודה הכי נמי דחציו בצפון וחציו בדרום

### Part 4
וכי תימא הכי נמי והא את הוא דאמרת משמיה דרבי יוחנן מודי רבי יוסי ברבי יהודה שאם שחטן כנגדן בקרקע פסולה

### Part 5
אמר ליה הכי קאמר רבי יוחנן שניהם מקרא אחד דרשו וזבחת עליו את עלתיך ואת שלמיך

### Part 6
רבי יוסי סבר כולו לעולה וכולו לשלמים ורבי יוסי ברבי יהודה סבר חציו לעולה וחציו לשלמים

### Part 7
דאי סלקא דעתך כולו לעולה כשר השתא כולו לעולה כשר כולו לשלמים מיבעיא

### Part 8
ואידך איצטריך סלקא דעתך אמינא עולה הוא דדחיק ליה מקום אבל שלמים דלא דחיק ליה מקום אימא לא קא משמע לן

### Part 9
גופא אמר רב אסי אמר רבי יוחנן מודי רבי יוסי ברבי יהודה שאם שחטן כנגדן בקרקע פסולות אמר ליה רב אחא מדיפתי לרבינא מאי כנגדן בקרקע אילימא אמה יסוד אמה סובב האי גופיה מזבח הוא ועוד מאי כנגדן בקרקע

### Part 10
וכי תימא דעביד מחילות בקרקע ושחיט בהו וכי האי גוונא מי הוי מזבח והתניא מזבח אדמה תעשה לי שיהא מחובר מאדמה שלא יבננו לא על גבי מחילות ולא על גבי כיפין

### Part 11
לא צריכא דבצריה בצורי

### Part 12
אמר רבי זירא אפשר איתא להא דרבי יוחנן ולא תנינא לה במתניתין

### Part 13
נפק דק ואשכח דתנן ביררו משם עצי תאינה יפים לסדר מערכה שניה של קטרת כנגד קרן מערבית דרומית משוך מן הקרן כלפי צפון ארבע אמות באומד חמש סאין גחלים ובשבת באומד שמונה סאין גחלים ששם היו נותנין שני בזיכי לבונה של לחם הפנים

### Part 14
ומאי סימנא רבי יוסי היא דתניא

>Credit : William Davidson Edition
>License : CC-BY-NC