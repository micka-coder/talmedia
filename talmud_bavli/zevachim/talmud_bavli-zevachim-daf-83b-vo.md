
### Part 1
גמ׳ ראוי לו אין שאין ראוי לו לא למעוטי מאי אמר רב פפא למעוטי קמצין שלא קידשו בכלי 

### Part 2
מתקיף לה רבינא מאי שנא מדעולא דאמר עולא אימורי קדשים קלין שהעלן לפני זריקת דמן לא ירדו נעשו לחמו של מזבח 

### Part 3
הנך לא מיחסרו מעשה בגופייהו הני מיחסרו מעשה בגופייהו

### Part 4
רבי יהושע אומר כל הראוי לאישים כו׳ ורבן גמליאל נמי הכתיב עלה על מוקדה ההוא לאהדורי פוקעין הוא דאתא

### Part 5
ואידך לאהדורי פוקעין מנא ליה נפקא ליה מאשר תאכל האש 

### Part 6
ואידך ההוא מיבעי ליה לעכולי עולה אתה מחזיר ואי אתה מחזיר עכולי קטורת דתני רבי חנינא בר מניומי ברבי אליעזר בן יעקב אשר תאכל האש את העלה על המזבח עכולי עולה אתה מחזיר ואי אתה מחזיר עכולי קטורת 

### Part 7
ואידך לאו ממילא שמעת מינה דעכולי עולה מהדרינן

### Part 8
רבן גמליאל אומר כל הראוי כו׳ ורבי יהושע נמי הכתיב מזבח ההוא מיבעיא ליה מאי (טעמא) קאמר רחמנא כל הראוי למוקדה מקדש מזבח

### Part 9
ואידך מזבח אחרינא כתיב ואידך חד להיכא דהיתה לה שעת הכושר וחד להיכא דלא היתה לה שעת הכושר 

### Part 10
ואידך כיון דפסולין נינהו ורבינהו רחמנא לא שנא היתה לו שעת הכושר לא שנא לא היתה לו שעת הכושר

### Part 11
רבי שמעון אומר הזבח כשר כו׳ תניא רבי שמעון אומר עלה מה עולה הבאה בגלל עצמה אף כל הבאין בגלל עצמן יצאו נסכים הבאין בגלל זבח

### Part 12
רבי יוסי הגלילי אומר מתוך שנאמר כל הנגע במזבח יקדש שומע אני בין ראוי ובין שאינו ראוי תלמוד לומר כבשים מה כבשים ראויין אף כל ראוי רבי עקיבא אומר עלה מה עולה ראויה אף כל ראויה 

### Part 13
מאי בינייהו אמר רב אדא בר אהבה עולת העוף פסולה איכא בינייהו מר מייתי לה מעלה ומר מייתי לה מכבשים 

### Part 14
ולמאן דמייתי לה מכבשים הכתיב עלה אי כתיב כבשים ולא כתיב עלה הוה אמינא אפילו מחיים כתב רחמנא עלה 

### Part 15
ולמאן דמייתי ליה מעלה הא כתיב כבשים אי כתיב עלה ולא כתיב כבשים הוה אמינא אפילו מנחה כתב רחמנא כבשים

### Part 16
מאי איכא בין הני תנאי להני תנאי דמתניתין אמר רב פפא קמצים שקדשו בכלי איכא בינייהו לתנאי דידן לא ירדו לתנאי דמתניתא ירדו

### Part 17
ריש לקיש אמר מנחה הבאה בפני עצמה לדברי כולן לא תרד לדברי רבי יוסי הגלילי ורבי עקיבא

>Credit : William Davidson Edition
>License : CC-BY-NC