
### Part 1
מאי לאו אפלגיה דמזבח כדאמרי אינשי טהר טיהרא דיומא אמר רבא בר שילא לא אגילוייה דכתיב וכעצם השמים לטהר

### Part 2
והאיכא שירים שירים לא מעכבי

### Part 3
והאיכא שירים הפנימים דאיכא דמאן דאמר מעכבי בחד מקום קאמרינן

### Part 4
תניא רבי אליעזר בן יעקב אומר בית שמאי אומרים שתי מתנות שבחטאת ואחת שבכל הזבחים מתירות

### Part 5
ומפגלות בית הלל אומרים אחת שבחטאת ואחת שבכל הזבחים מתרת ומפגלת

### Part 6
מתקיף לה רב אושעיא אם כן ליתנייה גבי קולי בית שמאי וחומרי בית הלל

### Part 7
אמר ליה רבא כי איתשיל להתירא איתשיל דהוו להו בית שמאי לחומרא

### Part 8
אמר רבי יוחנן שלש מתנות שבחטאות אינן באות בלילה ובאות לאחר מיתה והמעלה מהן בחוץ חייב

### Part 9
אמר רב פפא יש מהן כתחלתו ויש מהן כסופו

### Part 10
חוץ ולילה זרות וכלי שרת קרן ואצבע כיבוס ושירים כתחלתן

### Part 11
ובאות לאחר מיתה לא שריא ולא מפגלא ולא עיילא לגואי כסופן

### Part 12
אמר רב פפא מנא אמינא לה דתנן ניתז מן הצואר על הבגד אינו טעון כיבוס מן הקרן ומן היסוד אינו טעון כיבוס הא מן הראוי לקרן טעון כיבוס

### Part 13
וליטעמיך מן היסוד אינו טעון כיבוס הא מן הראוי ליסוד טעון כיבוס אשר יזה כתיב פרט לזה שכבר הוזה

### Part 14
הא מני רבי נחמיה דתנן רבי נחמיה אומר שירי הדם שהקריבן בחוץ חייב

### Part 15
אימר דשמעת ליה לרבי נחמיה לענין העלאה מידי דהוי אאיברים ופדרים לענין כיבוס מי שמעת ליה אין

>Credit : William Davidson Edition
>License : CC-BY-NC