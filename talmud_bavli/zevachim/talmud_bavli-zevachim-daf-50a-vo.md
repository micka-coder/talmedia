
### Part 1
מדתנא דבי רבי ישמעאל

### Part 2
דבר הלמד בהיקש מהו שילמד בבנין אב אמר רבי ירמיה לא לכתוב צפונה באשם ותיתי מבנין אב מחטאת למאי הלכתא כתביה לאו למימרא דדבר הלמד בהיקש אין חוזר ומלמד בבנין אב

### Part 3
וליטעמיך תיתי מבנין אב מעולה מאי טעמא לא אתי משום דאיכא למיפרך מה לעולה שכן כליל חטאת נמי איכא למיפרך מה לחטאת שכן מכפרת על חייבי כריתות

### Part 4
חדא מחדא לא אתיא תיתי חדא מתרתי

### Part 5
מהי תיתי לא נכתוב רחמנא עולה ותיתי מחטאת ואשם מה להנך שכן מכפרין

### Part 6
לא נכתוב רחמנא בחטאת ותיתי מהנך מה להנך שכן זכרים

### Part 7
לא נכתוב באשם ותיתי מהנך מה להנך שכן ישנן בציבור כביחיד

### Part 8
דבר הלמד בגזירה שוה מהו שילמד בהיקש אמר רב פפא וזאת תורת זבח השלמים [וגו׳] אם על תודה למדנו לתודה שבא מן המעשר מדאשכחן שלמים דאתו ממעשר

### Part 9
שלמים גופייהו מנא לן דכתיב שם שם

### Part 10
אמר ליה מר זוטרא בריה דרב מרי לרבינא מעשר דגן חולין בעלמא הוא

### Part 11
אמר ליה אמר אמרה למד קדש ומלמד קדש

### Part 12
דבר הלמד בגזירה שוה מהו שילמד בגזירה שוה אמר רמי בר חמא תניא סלת מרבכת למדנו לרבוכה שבאה סולת

### Part 13
חלות מניין תלמוד לומר חלות חלות רקיקין מניין תלמוד לומר מצות מצות

### Part 14
אמר ליה רבינא ממאי דמצות מצות מחלות גמר דלמא ממאפה תנור גמר

### Part 15
אלא אמר רבא תניא וקרבו ופרשו והוציא מלמד שמוציאו שלם

### Part 16
יכול ישרפנו שלם נאמר כאן ראשו וכרעיו ונאמר להלן ראשו וכרעיו מה להלן על ידי ניתוח אף כאן על ידי ניתוח

### Part 17
אי מה להלן בהפשט אף כאן נמי בהפשט תלמוד לומר וקרבו ופרשו מאי תלמודא אמר רב פפא כשם שפרשו בקרבו כך בשרו בעורו

### Part 18
ותניא רבי אומר נאמר כאן עור ובשר [ופרש]

>Credit : William Davidson Edition
>License : CC-BY-NC