
### Part 1
והא בין בין קתני קשיא

### Part 2
אמר מר רבי מאיר אומר פיגול וחייבין עליו כרת מכדי כרת לא מיחייב עד שיקרבו כל מתיריו דאמר מר כהרצאת כשר כך הרצאת פסול מה הרצאת כשר עד שיקרבו כל מתיריו אף הרצאת פסול עד שיקרבו כל מתיריו

### Part 3
והא כיון דחשיב ביה בפנים פסולה כמאן דלא אדי דמי כי הדר מדי בהיכל מיא בעלמא הוא דקא אדי

### Part 4
אמר רבה משכחת לה בארבעה פרים ובארבעה שעירים

### Part 5
רבא אמר אפילו תימא בפר אחד ושעיר אחד לפיגולו מרצה

### Part 6
ארבעים ושלש והא תניא ארבעים ושבע הא כמאן דאמר מערבין לקרנות והא כמאן דאמר אין מערבין לקרנות

### Part 7
והא תניא ארבעים ושמונה הא כמאן דאמר שיריים מעכבין הא כמאן דאמר אין שיריים מעכבין

### Part 8
מיתיבי במה דברים אמורים בקמיצה במתן כלי ובהילוך

### Part 9
אבל בא לו להקטרה נתן את הקומץ במחשבה ואת הלבונה בשתיקה או שנתן את הקומץ בשתיקה ואת הלבונה במחשבה רבי מאיר אומר פיגול וחייבין עליו כרת וחכמים אומרים אין בו כרת עד שיפגל בכל המתיר

### Part 10
קתני מיהא את הקומץ בשתיקה ואת הלבונה במחשבה ופליג אימא כבר נתן את הלבונה במחשבה

### Part 11
חדא דהיינו רישא ועוד הא תניא ואחר כך קשיא

### Part 12
מתני׳ ואלו דברים שאין חייבין עליהם משום פיגול הקומץ והקטרת והלבונה

>Credit : William Davidson Edition
>License : CC-BY-NC