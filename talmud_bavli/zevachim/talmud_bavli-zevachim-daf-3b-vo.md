
### Part 1
אם הציל במת חמור שכן חלוקה באוהלין תציל בכלי חרש הקל שאין חלוקין באוהלין

### Part 2
התינח לרבנן לרבי אליעזר מאי איכא למימר

### Part 3
רבי אליעזר קל וחומר קאמר

### Part 4
אי הכי התם נמי לימא קל וחומר קדשים מחללין קדשים חולין לא כל שכן

### Part 5
אלא טעמא דרב כרבי אלעזר דאמר רבי אלעזר מאי טעמא דרב ולא יחללו את קדשי בני ישראל את אשר ירימו לה׳ קדשים מחללין קדשים ואין חולין מחללין קדשים

### Part 6
אלמא אתא קרא אפקיה מקל וחומר הכא נמי ליתי תוכו לפקיה מקל וחומר

### Part 7
האי תוכו מיבעי ליה לאוכלין שגיבלן בטיט והכניסן לאויר תנור סלקא דעתך אמינא הואיל ובנגיעה לא מטמא באוירו נמי לא מטמו [קא משמע לן]

### Part 8
ורבנן הנך לא צריכי קרא

### Part 9
רב יוסף בר אמי רמי שינוי קודש אשינוי בעלים ומשני

### Part 10
מי אמר רב חטאת ששחטה לשם חטאת כשירה לשם עולה פסולה אלמא דלאו מינה מחריב בה דמינה לא מחריב בה

### Part 11
והאמר רב חטאת ששחטה על מי שמחוייב חטאת פסולה על מי שמחוייב עולה כשרה אלמא דבר מינה מחריב בה דלאו מינה לא מחריב בה

### Part 12
ומשני התם ושחט אתה לחטאת אמר רחמנא והרי חטאת לשם חטאת נשחטה

### Part 13
הכא וכפר עליו כתיב עליו ולא על חבירו חבירו דומיא דידיה שמחוייב כפרה כמותה

### Part 14
רב חביבא רמי שינוי בעלים אתוך תוכו ומשני

### Part 15
ומי אמר רב חטאת ששחטה על מי שמחוייב [חטאת פסולה על מי שמחוייב] עולה כשירה אלמא דמינה מחריב בה לאו מינה לא מחריב בה

### Part 16
והתניא תוכו ולא תוך תוכו אפילו כלי שטף מציל

### Part 17
ומשני ארבעה תוכו כתיבי (תוכו) תוך תוכו תוך תוכו

### Part 18
חד לגופיה וחד לגזירה שוה

### Part 19
חד תוכו של זה ולא תוכו של אחר אידך תוכו ולא תוך תוכו ואפילו כלי שטף מציל

>Credit : William Davidson Edition
>License : CC-BY-NC