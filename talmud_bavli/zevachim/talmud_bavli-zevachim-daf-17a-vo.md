
### Part 1
אלא איכא למיפרך הכי ואיכא למיפרך הכי כל חדא וחדא תיקו בדוכתיה

### Part 2
טבול יום מנלן דתניא רבי סימאי אומר רמז לטבול יום שאם עבד חילל מנין תלמוד לומר קדשים יהיו ולא יחללו

### Part 3
אם אינו ענין לטמא דנפיק מוינזרו תנהו ענין לטבול יום

### Part 4
אימא תנהו ענין לקורח קרחה ולמשחית פאת זקן

### Part 5
טבול יום דאם עבד במיתה מנא לן דגמר חילול חילול מתרומה דפסיל בתרומה מחיל עבודה דלא פסיל בתרומה לא מחיל עבודה

### Part 6
אמר רבה למה לי דכתב רחמנא טמא וטבול יום ומחוסר כפורים

### Part 7
צריכי דאי כתב רחמנא טמא שכן מטמא בטבול יום מחוסר כפורים לא אתי מיניה שכן פסול בתרומה במחוסר כפורים טבול יום לא אתי מיניה שכן מחוסר מעשה

### Part 8
מחדא לא אתי תיתי חדא מתרתי

### Part 9
בהי לא לכתוב רחמנא לא לכתוב במחוסר כפורים ותיתי מהנך מה להנך שכן פסולים בתרומה

### Part 10
אלא לא לכתוב רחמנא בטבול יום ותיתי מהנך דמאי פרכת מה להנך שכן מחוסרים מעשה סוף סוף קלישא לה טומאתן

>Credit : William Davidson Edition
>License : CC-BY-NC