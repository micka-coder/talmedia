
### Part 1
פר ושעיר של יום הכיפורים כו׳ מכדי צפון בעולה כתיב ניתני עולה ברישא

### Part 2
חטאת איידי דאתי מדרשא חביבא ליה

### Part 3
וניתני חטאות החיצונות איידי דנכנס דמן לפני ולפנים חביבא ליה

### Part 4
וצפונה בעולה היכא כתיבא ושחט אתו על ירך המזבח צפנה

### Part 5
אשכחן בן צאן בן בקר מנא לן אמר קרא ואם מן הצאן ויו מוסיף על ענין ראשון וילמד עליון מתחתון

### Part 6
הניחא למאן דאמר מלמדין אלא למאן דאמר אין מלמדין מאי איכא למימר

### Part 7
דתניא ואם נפש וגו׳ לחייב על ספק מעילות אשם תלוי דברי רבי עקיבא וחכמים פוטרין מאי לאו בהא קא מיפלגי מר סבר למידין ומר סבר אין למידין

### Part 8
אמר רב פפא דכולי עלמא למידין והיינו טעמא דרבנן נאמר כאן מצות ונאמר בחטאת חלב מצות

### Part 9
מה להלן דבר שחייבין על זדונו כרת ועל שגגתו חטאת אף כאן שחייבין על זדונו כרת ועל שגגתו חטאת

### Part 10
ורבי עקיבא מה להלן בקבועה אף כאן בקבועה לאפוקי חטאת דטומאת מקדש וקדשיו דעולה ויורד הוא

### Part 11
ורבנן אין גזירה שוה למחצה ורבי עקיבא נמי אין גזירה שוה למחצה

### Part 12
אין הכי נמי והכא בהא קמיפלגי רבי עקיבא סבר ואם נפש כתיב ויו מוסיף על ענין ראשון

### Part 13
ורבנן נמי הכתיב ואם נפש לימא בהא קמיפלגי דמר סבר היקש עדיף ומר סבר גזירה שוה עדיף

### Part 14
לא דכולי עלמא דהיקש עדיף ואמרי לך רבנן תחתון הוא דגמר מעליון

### Part 15
לאשם בכסף שקלים שלא תאמר לא יהא ספיקו חמור מודאו מה ודאו חטאת בת דנקא אף ספיקו אשם בר דנקא

### Part 16
ורבי עקיבא הא סברא מנא ליה נפקא ליה מזאת תורת האשם תורה אחת לכל האשמות

### Part 17
תינח מאן דאית ליה תורת מאן דלית ליה תורת מהיכא גמר גמר בערכך בערכך

### Part 18
תינח היכא דכתיב בערכך אשם שפחה חרופה דלא כתיב ביה בערכך מאי איכא למימר

### Part 19
גמר באיל באיל

### Part 20
חטאת מנא לן דבעיא צפון דכתיב ושחט את החטאת במקום העולה

### Part 21
אשכחן שחיטה קבלה מנא לן דכתיב ולקח הכהן מדם החטאת

### Part 22
מקבל עצמו מנא לן אמר קרא ולקח לו יקח

### Part 23
אשכחן למצוה לעכב מנין קרא אחרינא כתיב ושחט אותו במקום אשר ישחט את העולה ותניא היכן עולה נשחטה בצפון אף זה בצפון

>Credit : William Davidson Edition
>License : CC-BY-NC