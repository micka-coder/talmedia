
### Part 1
לא ידע במאי כתב רחמנא זאת התורה ואי כתב רחמנא זאת התורה הוה אמינא ליפסלו כתב רחמנא מוצא שפתיך

### Part 2
רמי ריש לקיש על מעוהי בי מדרשא ומקשי אם כשרים הם ירצו ואם אין מרצין למה באין

### Part 3
אמר לו רבי (אליעזר) [אלעזר] מצינו בבאין לאחר מיתה שהן כשרין ואין מרצין דתנן האשה שהביאה חטאתה ומתה יביאו יורשין עולתה עולתה ומתה לא יביאו יורשין חטאתה

### Part 4
אמר ליה מודינא לך בעולה דאתיא לאחר מיתה אשם דלא אתי לאחר מיתה מנלן

### Part 5
אמר ליה הרי מחלוקתך בצידו רבי אליעזר אומר אף האשם

### Part 6
אמר זהו שאומרין עליו אדם גדול הוא קאמינא אנא משנה שלימה ואת אמרת לי רבי אליעזר

### Part 7
אלא אמר ריש לקיש אפתח אנא פתחא לנפשאי מוצא שפתיך וגו׳ האי נדבה נדר הוא כו׳ כדלעיל

### Part 8
יתיב רבי זירא ורבי יצחק בר אבא ויתיב אביי גבייהו ויתבי וקאמרי קשיא ליה לריש לקיש אשם דלא אתי לאחר מיתה ונסיב לה תלמודא מוצא שפתיך אימא הבא בנדר ובנדבה לייתי ולא לירצי אשם לא לייתי כלל

### Part 9
אמר להו אביי ריש לקיש מהכא פתח ושחט אותה לחטאת אותה לשמה כשרה שלא לשמה פסולה הא שאר קדשים שלא לשמן כשרין יכול ירצו תלמוד לומר מוצא שפתיך

### Part 10
ואימא הבא בנדר ונדבה לייתי ולא לירצי אשם (נמי) ארצויי נמי לירצי

### Part 11
אמר אביי אשם דמירצי לא מצית אמרת קל וחומר מעולה ומה עולה שאינה מכפרת אינה מרצה אשם שמכפר אינו דין שאינו מרצה

### Part 12
מה לעולה שכן כליל

### Part 13
שלמים יוכיחו

### Part 14
מה לשלמים שכן טעונין נסכין ותנופת חזה ושוק

### Part 15
עולה תוכיח וחזר הדין לא ראי זה כראי זה ולא ראי זה כראי זה הצד השוה שבהן שהן קדשים ושחטן שלא לשמן כשירין ואין מרצין אף אני אביא אשם שהוא קודש ושחטו שלא לשמו כשר ואינו מרצה

### Part 16
מה להצד השוה שבהן שכן ישנו בציבור

### Part 17
תודה תוכיח

>Credit : William Davidson Edition
>License : CC-BY-NC