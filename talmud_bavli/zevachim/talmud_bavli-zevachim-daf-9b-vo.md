
### Part 1
חד לעיברה זמנו ועיברה שנתו וחד לעיברה זמנו ולא שנתו וחד ללא עיברה לא זמנו ולא שנתו

### Part 2
וצריכי דאי כתב רחמנא חד הוה אמינא היכא דעיברה שנתו וזמנו דאידחי מפסח לגמרי אבל עיברה זמנו ולא שנתו דחזי לפסח שני אימא לא

### Part 3
ואי כתב רחמנא הני תרתי משום דאידחי להו ממילתייהו אבל היכא דלא עבר לא זמנו ולא שנתו דחזי לפסח אימא לא צריכי

### Part 4
אמר רב משמיה דמבוג חטאת ששחטה לשום חטאת נחשון כשירה דאמר קרא זאת תורת החטאת תורה אחת לכל החטאות

### Part 5
יתיב רבא וקאמר לה להא שמעתא איתיביה רב משרשיא לרבא רבי שמעון אומר כל המנחות שנקמצו שלא לשמן כשירות ועלו לבעלים לשום חובה

### Part 6
לפי שאין המנחות דומות לזבחים שהקומץ מחבת לשם מרחשת מעשיה מוכיחין עליה שהיא מחבת חריבה לשם בלולה מעשיה מוכיחין שהיא חריבה

### Part 7
אבל בזבחים אינו כן שחיטה אחת לכולן קבלה אחת לכולן זריקה אחת לכולן

### Part 8
טעמא דמעשיה מוכיחין הא אין מעשיה מוכיחין לא אמאי לימא זאת תורת המנחה תורה אחת לכל המנחות

### Part 9
אלא אי איתמר הכי איתמר אמר רב משמיה דמבוג חטאת ששחטה על מנת שיתכפר בה נחשון כשירה אין כפרה למתים

### Part 10
ולימא מת בעלמא

### Part 11
הא קא משמע לן טעמא דמת הא דחי דומיא דנחשון פסולה ומאי ניהו חטאת נזיר וחטאת מצורע

### Part 12
הני עולות נינהו

### Part 13
אלא אי איתמר הכי איתמר אמר רב משמיה דמבוג חטאת ששחטה על שמחוייב חטאת כנחשון כשירה חטאת נחשון עולה היא

### Part 14
איכא דאמר אמר רב משמיה דמבוג חטאת ששחטה לשם חטאת נחשון פסולה חטאת נחשון עולה היא

### Part 15
ולימא חטאת נזיר וחטאת מצורע עיקר חטאת נקט

### Part 16
אמר רב חטאת חלב ששחטה לשם חטאת דם לשם חטאת עבודה זרה כשירה

### Part 17
לשם חטאת נזיר לשם חטאת מצורע פסולה הני עולות נינהו

### Part 18
בעי רבא חטאת חלב ששחטה לשם חטאת דטומאת מקדש וקדשיו מהו מי אמרינן כרת כמותה

### Part 19
או דילמא אין קבוע כמותה

### Part 20
רב אחא בריה דרבא מתני כולהו לפסולא מאי טעמא ושחט אותה לחטאת לשם אותה חטאת

### Part 21
אמר ליה רב אשי לרב אחא בריה דרבא [בעיא דרבא] היכי מתניתו לה

### Part 22
אמר ליה אנן בשינוי בעלים מתנינן לה [והכי מתנינן לה] אמר רבא חטאת חלב ששחטה על מי שמחוייב חטאת דם וחטאת עבודה זרה פסולה על מי שמחוייב חטאת נזיר וחטאת מצורע כשירה

### Part 23
ובעיין לה הכי בעי רבא חטאת חלב ששחטה על מי שמחוייב חטאת דטומאת מקדש וקדשיו מהו מי אמרינן כרת כמותה או דילמא אין קבוע כמותה

### Part 24
תיקו

### Part 25
איתמר שחטה לשמה לזרוק דמה שלא לשמה רבי יוחנן אמר פסולה וריש לקיש אמר כשירה

### Part 26
רבי יוחנן אמר פסולה מחשבין מעבודה לעבודה וילפינן ממחשבת פיגול

### Part 27
וריש לקיש אמר כשירה אין מחשבין מעבודה לעבודה ולא ילפינן ממחשבת פיגול

### Part 28
ואזדו לטעמייהו דאיתמר

>Credit : William Davidson Edition
>License : CC-BY-NC