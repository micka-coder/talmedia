
### Part 1
סמיכה נמי כתיב לפני ה׳ אפשר דמעייל ידיה וסמיך שחיטה נמי אפשר דעביד סכין ארוכה ושחיט

### Part 2
הא מני שמעון התימני היא דתניא ושחט את בן הבקר לפני ה׳ ולא השוחט לפני ה׳ שמעון התימני אומר מנין שיהיו ידיו של שוחט לפנים מן הנשחט תלמוד לומר ושחט את בן הבקר לפני ה׳ שוחט את בן הבקר יהא לפני ה׳

### Part 3
אמר עולא אמר ריש לקיש טמא שהכניס ידו לפנים לוקה שנאמר בכל קדש לא תגע וגו׳ מקיש ביאה לנגיעה מה נגיעה במקצת שמה נגיעה אף ביאה במקצת שמה ביאה

### Part 4
איתיביה רב הושעיא לעולא מצורע שחל שמיני שלו להיות בערב הפסח וראה קרי בו ביום וטבל

### Part 5
אמרו חכמים אף על פי שאין טבול יום אחר נכנס זה נכנס מוטב יבוא עשה שיש בו כרת וידחה עשה שאין בו כרת

### Part 6
ורבי יוחנן אמר דבר תורה אפילו עשה אין בו שנאמר ויעמד יהושפט בקהל יהודה וירושלם בבית ה׳ לפני החצר החדשה מאי חצר החדשה אמר רבי יוחנן שחידשו בה דברים (הרבה) ואמרו טבול יום אל יכנס למחנה לויה

### Part 7
ואי אמרת ביאה במקצת שמה ביאה היכי מעייל ידיה בבהונות אידי ואידי עשה שיש בו כרת הוא

### Part 8
אמר ליה מטונך שאני מצורע הואיל והותר לצרעתו הותר לקיריו

### Part 9
אמר רב יוסף קסבר עולא רובן זבים ונעשו טמאי מתים הואיל והותרו לטומאתן הותרו לזיבתן

### Part 10
אמר ליה אביי מי דמי טומאה אישתראי זיבה לא אישתראי

### Part 11
אמר ליה דלמא הכי קאמר מר רובן טמאי מתים ונעשו זבים הואיל והותרו לטומאתן הותרו לזיבתן אמר ליה אין

### Part 12
ואכתי לא דמי מצורע היתירא הוא הואיל ואישתרי אישתרי טומאה דחויה היא להא אידחאי להא לא אידחאי

### Part 13
אמר ליה רבא אדרבה איפכא מסתברא מצורע היתירא הוא להא אישתראי ולהא לא אישתראי טומאה דחויה הוא מה לי חד דחויא מה לי שתי דחיות

>Credit : William Davidson Edition
>License : CC-BY-NC