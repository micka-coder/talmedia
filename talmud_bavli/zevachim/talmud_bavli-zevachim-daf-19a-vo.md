
### Part 1
כנגד אצילי ידיהן

### Part 2
אמר רב אשי אמר לי הונא בר נתן זימנא חדא הוה קאימנא קמיה דאיזגדר מלכא והוה מדלי לי המיינאי ותיתייה ניהליה ואמר לי ממלכת כהנים וגוי קדוש כתיב בכו כי אתאי קמיה דאמימר אמר לי אקיים בך והיו מלכים אמניך

### Part 3
תנן התם כהן שלקה באצבעו כורך עליה גמי במקדש אבל לא במדינה ואם להוציא ממנה דם כאן וכאן אסור

### Part 4
אמר רבי יהודה בריה דרבי חייא לא שנו אלא גמי אבל צילצול קטן הוי יתור בגדים ורבי יוחנן אמר לא אמרו יתור בגדים אלא במקום בגדים אבל שלא במקום בגדים לא הוי יתור

### Part 5
ותיפוק ליה משום חציצה בשמאל אי נמי שלא במקום עבודה

### Part 6
ופליגא דרבא דאמר רבא אמר רב חסדא במקום בגדים אפילו נימא אחת חוצצת שלא במקום בגדים שלש על שלש חוצצות פחות מכאן אינן חוצצות

### Part 7
אדרבי יוחנן ודאי פליגא אדרבי יהודה בריה דרבי חייא מי לימא דפליגא

### Part 8
שאני צילצול קטן דחשיב

### Part 9
לישנא אחרינא אמרי לה אמר רבי יהודה בריה דרבי חייא לא שנו אלא גמי אבל צילצול קטן חוצץ ורבי יוחנן אמר לא אמרו חציצה בפחות משלש על שלש אלא במקום בגדים אבל שלא במקום בגדים שלש על שלש חוצצות פחות מיכן אינה חוצצת והיינו דרבא אמר רב חסדא

### Part 10
לימא פליגא אדרבי יהודה בריה דרבי חייא שאני צילצול קטן דחשיב

### Part 11
ולרבי יוחנן מאי איריא גמי לשמועינן צילצול קטן מילתא אגב אורחיה קא משמע לן דגמי מסי

### Part 12
בעי רבא נכנסה לו רוח בבגדו מהו על בשרו בעינן והא ליכא או דלמא דרך לבישה בכך

### Part 13
כינה מהו שתחוץ

### Part 14
מתה לא תבעי לך דודאי חייצא חיה מאי מי אמרינן כיון דאתא ואזלא רביתא היא ולא חייצא או דלמא כיון דקפיד עלה חייצא

### Part 15
עפר מהו שיחוץ עפר ודאי חייץ אלא אבק עפר מהו

### Part 16
בית השחי מהו שיחוץ על בשרו בעינן והא ליכא או דלמא דרך לבישה בכך

### Part 17
הכניס ידו לתוך חיקו מהו גופו מי חייץ או לא

### Part 18
נימא מהו שתחוץ נימא ודאי חייצא אלא נימא מדולדלת מהו

### Part 19
בעי מר בר רב אשי יצא שערו בבגדו מהו שערו כגופו דמי או לאו כגופו דמי

### Part 20
בעי רבי זירא תפילין מהו שיחוצו אליבא דמאן דאמר לילה לאו זמן תפילין הוא לא תבעי לך כיון דלילה חייצי יום נמי חייצי כי תיבעי לך למאן דאמר לילה זמן תפילין מאי מצוה דגופיה חייץ או לא חייץ

### Part 21
איגלגל מילתא ומטא לקמיה דרבי אמי אמר ליה תלמוד ערוך הוא בידינו תפילין חוצצות

### Part 22
מיתיבי כהנים בעבודתן ולוים בדוכנן וישראל במעמדן פטורין מן התפלה ומן התפילין מאי לאו אם הניחן אינן חוצצות לא אם הניחן חוצצות

### Part 23
אי הכי פטורים אסורים מיבעי ליה כיון דאיכא לוים וישראל דלא מתנו ליה אסור משום הכי תנא פטורין

### Part 24
והתניא אם הניחן אינן חוצצות לא קשיא הא דיד הא דראש

### Part 25
מאי שנא דיד דכתיב ילבש על בשרו שלא יהא דבר חוצץ בינו לבשרו דראש נמי כתיב ושמת המצנפת על ראשו

### Part 26
תנא שערו היה נראה בין ציץ למצנפת

>Credit : William Davidson Edition
>License : CC-BY-NC