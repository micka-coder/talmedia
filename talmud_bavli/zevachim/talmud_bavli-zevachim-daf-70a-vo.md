
### Part 1
האי נמי תיפוק לי מוחלב נבלה

### Part 2
מי שאיסורו משום בל תאכל חלב נבלה יצאתה זו שאין איסורה משום בל תאכל [חלב נבלה] אלא משום טמא

### Part 3
אלא האי טרפה מיבעי לאיתויי חיה סלקא דעתך אמינא מי שחלבה אסור ובשרה מותר יצאת זו שחלבה ובשרה מותר קא משמע לן

### Part 4
אמר ליה מאי שנא טמאה דאין חלבה חלוק מבשרה חיה נמי אין חלבה חלוק מבשרה ועוד הכתיב ואכל לא תאכלוהו

### Part 5
אלא אמר אביי טרפה לגופיה איצטריך שלא תאמר הואיל וטמאה אסורה מחיים וטריפה אסורה מחיים מה טמאה חלבה טמא אף טריפה חלבה טמא

### Part 6
אי הכי האי נמי מיבעי שלא תאמר הואיל ועוף טמא אסור באכילה וטריפה אסורה באכילה מה עוף טמא אינו מטמא אף טריפה אינה מטמאה

### Part 7
ועוד מי איכא למילף טרפה מטמאה טמאה לא היתה לה שעת הכושר טריפה היתה לה שעת הכושר וכי תימא טריפה מבטן מאי איכא למימר במינה מיהא איכא

### Part 8
אלא אמר רבא התורה אמרה יבא איסור נבילה ויחול על איסור חלב יבא איסור טריפה ויחול על איסור חלב

### Part 9
וצריכי דאי אשמעינן נבילה משום דמטמיא אבל טריפה אימא לא ואי אשמעינן טריפה משום דאיסורה מחיים אבל נבילה אימא לא צריכא

### Part 10
ורבי מאיר האי טרפה מאי עביד ליה מיבעי ליה למעוטי שחיטה שהיא לפנים

### Part 11
ורבי יהודה טרפה אחרינא כתיב

### Part 12
ורבי מאיר חד למעוטי שחיטה שהיא לפנים וחד למעוטי עוף טמא

### Part 13
ורבי יהודה מנבלה נפקא ליה

### Part 14
ורבי מאיר האי נבלה מאי עביד לה לשיעור אכילה בכזית

### Part 15
ותיפוק לי מקרא קמא מדאפקיה רחמנא בלשון אכילה

### Part 16
חד לשיעור אכילה בכזית וחד לשיעור אכילה בכדי אכילת פרס

### Part 17
סלקא דעתך אמינא הואיל וחידוש הוא יותר מכדי אכילת פרס נמי ליטמא קא משמע לן

### Part 18
תנו רבנן וחלב נבלה וחלב טרפה בחלב בהמה טהורה הכתוב מדבר

### Part 19
אתה אומר בחלב בהמה טהורה הכתוב מדבר או אינו אלא בחלב בהמה טמאה

### Part 20
אמרת טיהר מכלל שחוטה וטיהר מכלל חלב מה כשטיהר מכלל שחוטה בטהורה ולא בטמאה אף כשטיהר מכלל חלב בטהורה ולא בטמאה

### Part 21
או כלך לדרך זו טיהר מכלל נבילה וטיהר מכלל חלב מה כשטיהר מכלל נבילה בטמאה ולא בטהורה אף כשטיהר מכלל חלב בטמאה ולא בטהורה

### Part 22
אמרת

>Credit : William Davidson Edition
>License : CC-BY-NC