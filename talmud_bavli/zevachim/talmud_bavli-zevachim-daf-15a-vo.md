
### Part 1
אפשר לתקונה או לא אפשר לתקונה

### Part 2
תא שמע קבל הכשר ונתן לפסול יחזיר לכשר

### Part 3
ונהי נמי דיחזור הכשר ויקבלנו אי סלקא דעתך לא אפשר לתקונה איפסלא לה

### Part 4
מי סברת דקאי זר גואי לא דקאי זר בראי

### Part 5
איתמר אמר עולא אמר רבי יוחנן הולכה שלא ברגל פסולה אלמא לא אפשר לתקונה

### Part 6
איתיביה רב נחמן לעולא נשפך מן הכלי על הרצפה ואספו כשר

### Part 7
הכא במאי עסקינן כשיצא לחוץ

### Part 8
לבראי נפיק לגואי לא עייל במקום מדרון איבעית אימא בגומא ואיבעית אימא בסמיכא

### Part 9
ואיכפל תנא לאשמועינן כל הני ועוד אדתני באידך פירקין נשפך על הרצפה ואספו פסול ליפלוג בדידיה במה דברים אמורים כשיצא לחוץ אבל נכנס לפנים פסול תיובתא

### Part 10
אתמר הולכה שלא ברגל מחלוקת רבי שמעון ורבנן בהולכה רבתי דכולי עלמא לא פליגי דפסולה כי פליגי בהולכה זוטרתי

### Part 11
מחכו עלה במערבא אלא חטאת העוף דפסולה בה מחשבה לרבי שמעון היכי משכחת לה אי דחשיב עלה מקמי דליפוק דם לא כלום היא ואי בתר דנפק דם איתעבידא ליה מצותו

### Part 12
מאי קושיא דלמא מדפריש ועד דמטא למזבח

### Part 13
דהא בעא מיניה רבי ירמיה מרבי זירא היה מזה ונקטעה ידו של מזה עד שלא הגיע דם לאויר המזבח מהו ואמר ליה פסולה מאי טעמא והזה ונתן בעינן

### Part 14
כי אתו רב פפא ורב הונא בריה דרב יהושע מבי רב אמרי היינו חוכא ובהולכה רבתי לא פליגי והא כי פליגי בהולכה רבתי פליגי

### Part 15
אלא בהולכה זוטרתי כולי עלמא לא פליגי דלא פסלה כי פליגי בהולכה רבתי

### Part 16
הוליכו זר והחזירו כהן וחזר והוליכו פליגי בה בני רבי חייא ורבי ינאי חד אמר כשר וחד אמר פסול מר סבר אפשר לתקונה ומר סבר לא אפשר לתקונה

### Part 17
הוליכו כהן והחזירו וחזר והוליכו זר אמר רב שימי בר אשי לדברי המכשיר פסול לדברי הפוסל מכשיר

### Part 18
רבא אמר אף לדברי הפוסל פסול מאי טעמא דהא צריך

>Credit : William Davidson Edition
>License : CC-BY-NC