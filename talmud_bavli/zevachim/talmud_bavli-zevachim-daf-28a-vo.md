
### Part 1
כאליה דמי והא קא מחשב מאכילת מזבח לאדם

### Part 2
אמר שמואל הא מני רבי אליעזר היא דאמר מחשבין מאכילת מזבח לאכילת אדם ומאכילת אדם לאכילת מזבח

### Part 3
דתנן השוחט את הזבח לאכול דבר שאין דרכו לאכול להקטיר דבר שאין דרכו להקטיר כשר ורבי אליעזר פוסל

### Part 4
במאי אוקימתא כרבי אליעזר אימא סיפא זה הכלל כל השוחט והמקבל והמוליך והזורק לאכול דבר שדרכו לאכול ולהקטיר דבר שדרכו להקטיר

### Part 5
דבר שדרכו לאכול אין שאין דרכו לאכול לא אתאן לרבנן רישא רבי אליעזר וסיפא רבנן אמר ליה אין

### Part 6
רב הונא אמר עור אליה לאו כאליה דמי אמר רבא מאי טעמא דרב הונא חלבו האליה ולא עור האליה

### Part 7
רב חסדא אמר לעולם עור האליה כאליה דמי והכא במאי עסקינן באליה של גדי

### Part 8
כולהו כשמואל לא אמרי רישא רבי אליעזר וסיפא רבנן לא מוקמי כרב הונא לא אמרי עור אליה כאליה דמי קא משמע להו

### Part 9
כרב חסדא מאי טעמא לא אמרי מאי קא משמע לן עור אליה כאליה דמי תנינא ואלו שעורותיהן כבשרן עור שתחת האליה

### Part 10
ורב חסדא איצטריך סלקא דעתך אמינא הני מילי לענין טומאה דרכיך מצטרף אבל הכא אימא למשחה לגדולה כדרך שהמלכים אוכלין ולא עבידי מלכים דאכלי הכי אימא לא קא משמע לן

### Part 11
מיתיבי השוחט את העולה להקטיר כזית מעור שתחת האליה חוץ למקומו פסול ואין בו כרת חוץ לזמנו פיגול וחייבין עליו כרת

### Part 12
אלעזר בן יהודה איש אבלים אומר משום רבי יעקב וכן היה רבי שמעון בן יהודה איש כפר עיכוס אומר משום רבי שמעון אחד עור בית הפרסות בהמה דקה ואחד עור הראש של עגל הרך ואחד עור שתחת האליה וכל שמנו חכמים גבי טומאה ואלו שעורותיהן כבשרן להביא עור של בית הבושת חוץ למקומו פסול ואין בו כרת חוץ לזמנו פיגול וחייבין עליו כרת

### Part 13
עולה אין אבל זבח לא בשלמא לרב הונא היינו דקתני עולה אלא לרב חסדא מאי איריא דתני עולה ליתני זבח

### Part 14
אמר לך רב חסדא איבעית אימא באליה של גדי ואיבעית אימא תני זבח

### Part 15
פסול ואין בו כרת כו׳ מנא הני מילי אמר שמואל תרי קראי כתיבי

### Part 16
מאי היא אמר רבה שלישי זהו חוץ לזמנו

### Part 17
פגול זהו חוץ למקומו והנפש האוכלת ממנו אחד ולא שנים זהו חוץ לזמנו ולמעוטי חוץ למקומו

### Part 18
ואימא והנפש האוכלת ממנו זהו חוץ למקומו ולמעוטי חוץ לזמנו מסתברא חוץ לזמנו עדיף דפתח ביה אדרבה חוץ למקומו עדיף דסמיך ליה

### Part 19
אלא אמר אביי כי אתא רב יצחק בר אבדימי [אמר רב] סמיך אדתני תנא כשהוא אומר שלישי בפרשת קדשים תהיו שאין תלמוד לומר שהרי כבר נאמר ואם האכל יאכל מבשר זבח השלמים ביום השלישי

>Credit : William Davidson Edition
>License : CC-BY-NC