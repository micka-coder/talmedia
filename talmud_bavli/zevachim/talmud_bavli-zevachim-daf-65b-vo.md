
### Part 1
שיסע ולא הבדיל תנו רבנן ושסע אין שיסע אלא ביד וכן הוא אומר וישסעהו כשסע הגדי

### Part 2
לא הסיר את המוראה כו׳ מתניתין דלא כרבי אלעזר ברבי שמעון דתניא אמר רבי אלעזר ברבי שמעון שמעתי שמבדילין בחטאת העוף

### Part 3
מאי בינייהו אמר רב חסדא מיצוי חטאת העוף מעכב איכא בינייהו תנא קמא סבר מיצוי חטאת העוף מעכב וכיון דמצוי דם קעביד מעשה עולה בחטאת העוף

### Part 4
ורבי אלעזר ברבי שמעון סבר מיצוי חטאת העוף לא מעכב ומחתך בשר בעלמא הוא

### Part 5
רבא אמר שהייה בסימן שני בעולת העוף מעכב איכא בינייהו תנא קמא סבר שהייה בסימן שני בעולת העוף לא מעכב ואף על גב דשהייה קא עביד מעשה עולה בחטאת

### Part 6
ורבי אלעזר ברבי שמעון סבר מעכב וכיון דשהייה מחתך בשר בעלמא הוא

### Part 7
אביי אמר רוב בשר מעכב איכא בינייהו

### Part 8
ובפלוגתא דרבי זירא ורבי שמואל בר רב יצחק חד אמר שהייה בסימן שני בעולת העוף מעכב איכא בינייהו וחד אמר רוב בשר מעכב איכא בינייהו

### Part 9
מכלל דבעינן דרוב בשר בתחילה אין והתניא כיצד מולקין חטאת העוף חותך שדרה ומפרקת בלא רוב בשר עד שמגיע לוושט או לקנה הגיע לוושט או לקנה חותך סימן אחד או רובו ורוב בשר עמו ובעולה שנים או רוב שנים

### Part 10
אמרוה קמיה דרבי ירמיה אמר לא שמיע להו הא דאמר רבי שמעון בן אליקים משום רבי אלעזר בן פדת משום רבי אלעזר בן שמוע אומר היה רבי אלעזר ברבי שמעון שמעתי בחטאת העוף שמבדילין ומאי לא יבדיל

>Credit : William Davidson Edition
>License : CC-BY-NC