
### Part 1
מזבח העולה וגו׳ מזבח בפתח אהל מועד ולא כיור בפתח אהל מועד היכן היה נותנו בין האולם ולמזבח משוך קימעא כלפי הדרום

### Part 2
מאי קסבר אי קסבר כוליה מזבח בדרום קאי נוקמיה מכותל היכל ולדרום בין אולם למזבח

### Part 3
ואי נמי קסבר קדושת היכל ואולם חדא היא נוקמיה מכותל אולם ולדרום בבין אולם למזבח

### Part 4
אי נמי קסבר חציו בצפון וחציו בדרום נוקמיה מכותל היכל ולדרום בין אולם ולמזבח

### Part 5
ואי נמי קסבר קדושת האולם והיכל חדא היא נוקמיה מכותל אולם ולדרום בין אולם ולמזבח אלא לאו משום דקסבר כוליה מזבח בצפון

### Part 6
כי נמי מוקמת לה מכותל היכל ולצפון הוה ליה בין אולם ולמזבח

### Part 7
ונוקמה מכותל אולם ולצפון בבין אולם ולמזבח

### Part 8
אמר קרא צפונה שיהא צפון פנוי מכלים

### Part 9
מאן תנא דפליג עליה דרבי יוסי הגלילי רבי אליעזר בן יעקב היא דתניא רבי אליעזר בן יעקב אומר צפונה שיהא צפון פנוי מכלום ואפילו מן המזבח

### Part 10
אמר רב מזבח שנפגם כל הקדשים שנשחטו שם פסולין מקרא הוא בידינו ושכחנוהו כי סליק רב כהנא אשכחיה לרבי שמעון ברבי דקאמר משום רבי ישמעאל ברבי יוסי מנין למזבח שנפגם שכל הקדשים שנשחטו שם פסולין

### Part 11
שנאמר וזבחת עליו את עלתיך ואת שלמיך וכי עליו אתה זובח אלא כשהוא שלם ולא כשהוא חסר אמר היינו קרא דאישתמיט ליה לרב

### Part 12
ורבי יוחנן אמר אחד זה ואחד זה פסולין במאי פליגי רב סבר בעלי חיים אינן נדחים ורבי יוחנן סבר בעלי חיים נידחין

### Part 13
מיתיבי כל הקדשים שהיו עד שלא נבנה המזבח ואחר כך נבנה המזבח פסולין נבנה דחויין מעיקרא נינהו

### Part 14
אלא עד שלא נהרס המזבח נהרס הא איזקון להו

### Part 15
אלא עד שלא נפגם המזבח ואחר כך נפגם המזבח פסולין ולא תרוצי קא מתרצת אימא שנשחטו

### Part 16
והאמר רב גידל אמר רב מזבח שנעקר מקטירין קטרת במקומו

### Part 17
כדאמר רבא מודה היה רבי יהודה בדמים הכא נמי מודה רב בדמים

### Part 18
מאי רבי יהודה דתניא ביום ההוא קידש המלך תוך החצר וגו׳ כי מזבח (שעשה משה) קטן מהכיל דברים ככתבן דברי רבי יהודה

### Part 19
אמר לו רבי יוסי

>Credit : William Davidson Edition
>License : CC-BY-NC