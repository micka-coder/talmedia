
### Part 1
ואף על גב דתרתי לאו דוקא תרתי מיהא דוקא

### Part 2
מאי שנא שינוי בעלים דלא הוי פסולו בגופו מחשבה בעלמא שינוי קודש נמי מחשבה בעלמא הוא אלא כיון דאחשבה פסלה הכא נמי כיון דאחשבה פסלה

### Part 3
ולרב פנחס בריה דרב מרי דאמר יש שינוי בעלים לאחר מיתה תרתי מיהא איכא למיפרך

### Part 4
אלא אמר רב אשי אמר קרא ונרצה לו לכפר עליו ולא על חבירו

### Part 5
והאי להכי הוא דאתא האי מיבעי ליה לכדתניא ונרצה לו לכפר עליו רבי שמעון אומר את שעליו חייב באחריותו ואת שאינו עליו אינו חייב באחריותו

### Part 6
ואמר רב יצחק בר אבדימי מאי טעמא כיון דאמר עלי כמאן דטעון ליה אכתפיה דמי

### Part 7
רב אשי מונרצה לו לכפר קאמר

### Part 8
אשכחן זביחה וזריקה קבלה מנלן

### Part 9
וכי תימא לילף מזביחה וזריקה מה לזביחה וזריקה שכן עבודה שחייבין עליה בחוץ

### Part 10
אלא אמר רב אשי אתיא מאיל נזיר דכתיב ואת האיל יעשה זבח שלמים שתהא עשייתו לשם שלמים ואם אינו ענין לשינוי קודש דנפקא ליה מהתם תנהו ענין לשינוי בעלים

### Part 11
אמר ליה רב אחא בר אבא לרבא אימא יעשה כלל זבח פרט כלל ופרט אין בכלל אלא מה שבפרט זביחה אין מידי אחרינא לא

### Part 12
אי כתיב יעשה שלמים זבח כדקאמרת השתא דכתיב יעשה זבח שלמים הוה ליה כלל שאינו מלא וכל כלל שאינו מלא אין דנין אותו בכלל ופרט

### Part 13
רבינא אמר לעולם דנין ולה׳ חזר וכלל

### Part 14
אמר ליה רב אחא מדיפתי לרבינא והא לא דמי כללא קמא לכללא בתרא כללא קמא מרבה עשיות ותו לא כללא בתרא כל לה׳ ואפילו שפיכת שיריים והקטרת אימורין הא תנא דבי רבי ישמעאל בכללי ופרטי דריש כי האי גוונא

### Part 15
כלל ופרט וכלל אי אתה דן אלא כעין הפרט מה הפרט מפורש עבודה ובעינן לשמן אף כל עבודה ובעינן לשמן

### Part 16
אי מה הפרט מפורש עבודה וחייבין עליה בחוץ אף כל עבודה וחייבין עליה בחוץ שחיטה וזריקה אין קבלה והולכה לא

### Part 17
אי נמי מה הפרט מפורש דבר הטעון צפון וישנו בחטאות הפנימיות אף כל הטעון צפון וישנו בחטאות הפנימיות שחיטה וקבלה אין זריקה לא

### Part 18
איכא למימר הכי ואיכא למימר הכי שקולין הן ויבאו שניהן לישנא אחרינא וחדא חדא תיקו במילתא

### Part 19
איבעית אימא זריקה מדרב אשי נפקא

### Part 20
אשכחן איל נזיר שאר שלמים מנלן

### Part 21
וכי תימא נילף מאיל נזיר מה לאיל נזיר שכן יש עמהן דמים אחרים

### Part 22
אם כן נכתוב שלמיו מאי שלמים לרבות כל שלמים

### Part 23
אשכחן שלמים שאר כל קדשים מנלן

### Part 24
וכי תימא נילף משלמים מה לשלמים שכן טעונין סמיכה ונסכים ותנופת חזה ושוק

### Part 25
אלא אמר קרא זאת התורה לעלה ולמנחה ולחטאת ולאשם ולמלואים ולזבח השלמים הקישן הכתוב לשלמים מה שלמים בין שינוי קודש בין שינוי בעלים בעינן לשמה אף כל בין שינוי קודש בין שינוי בעלים בעינן לשמה

### Part 26
אימא היכא דשחיט להו שלא לשמה ליפסלו

### Part 27
אמר קרא מוצא שפתיך תשמר ועשית כאשר נדרת וגו׳ האי נדבה נדר הוא [אלא] אם כמה שנדרת עשית יהא נדר ואם לאו יהא נדבה

### Part 28
ואיצטריך מוצא שפתיך ואיצטריך זאת התורה דאי כתב רחמנא מוצא הוה אמינא

>Credit : William Davidson Edition
>License : CC-BY-NC