
### Part 1
ואין חייבין עליהן משום פיגול נותר וטמא רבי עקיבא אומר מועלין בהן וחייבין עליהן משום פיגול נותר וטמא 

### Part 2
מאי לאו בדהדר עיילינהו פליגי ובהא פליגי דמר סבר מיפסלי ביוצא ומר סבר לא מיפסלי ביוצא 

### Part 3
אמר רב פפא בדהדר עיילינהו כולי עלמא לא פליגי והכא בדאיתנהו אבראי פליגי ובהא פליגי דמר סבר אין זריקה מועלת ליוצא ומר סבר זריקה מועלת ליוצא 

### Part 4
והא רב פפא הוא דאמר בדאיתנהו אבראי כולי עלמא לא פליגי בדעיילינהו לגוואי פליגי 

### Part 5
הני מילי גבי שתי לחם דלאו גופיה דזיבחא אבל אימורין דגופיה דזיבחא הוא בדאיתנהו אבראי פליגי

### Part 6
עופות קודמין כו׳ אדרבה מנחות קודמות שכן ישנן בצבור כביחיד אפילו הכי מיני דמים עדיפי

### Part 7
מנחת חוטא כו׳ אדרבה מנחת נדבה קודמת שכן טעונה שמן ולבונה אפילו הכי מנחת חוטא הבאה על חטא עדיפא דמכפרת

### Part 8
איבעיא להו מנחת סוטה ומנחת נדבה איזו מהן קודמת מנחת נדבה קדמה שכן טעונה שמן (או) ולבונה או דלמא מנחת סוטה קדמה שכן באה לברר עון 

### Part 9
תא שמע מנחת חוטא קודמת למנחת נדבה מנחת חוטא הוא דקדמה למנחת נדבה הא מנחת סוטה לא מי קתני מפני שהיא מכפרת מפני שהיא באה על חטא קתני והא נמי באה על חטא 

### Part 10
תא שמע זו קודמת לזו שזו באה מן החיטין וזו באה מן השעורין מאי לאו מנחת נדבה למנחת סוטה לא מנחת חוטא למנחת סוטה 

### Part 11
תיפוק לי דהא מכפרת והא לא מכפרת 

### Part 12
ואלא מאי מנחת נדבה תיפוק לי דזו טעונה שמן ולבונה וזו אינה טעונה שמן ולבונה אלא חד מתרי טעמי [נקיט]

### Part 13
חטאת העוף קודמת כו׳ מנא הני מילי דתנו רבנן והקריב את אשר לחטאת ראשונה מה תלמוד לומר שאין תלמוד לומר ללמד שתקרב ראשונה הרי כבר נאמר ואת השני יעשה עלה 

### Part 14
אלא זה בנה אב לכל חטאות שיקדמו לעולה הבאות עמהן בין חטאת העוף לעולת העוף בין חטאת בהמה לעולת בהמה ואפילו חטאת העוף לעולת בהמה 

### Part 15
הלכך חטאת העוף לעולת העוף מואת השני חטאת בהמה לעולת בהמה מדרבי רחמנא חטאת העוף לעולת בהמה מזה בנה אב 

### Part 16
תא שמע רבי אליעזר אומר כל מקום שנתחלפה חטאת חטאת קודמת וכאן (ביולדת) עולה קודמת 

### Part 17
כל מקום שבא על חטא חטאת קודמת וכאן עולה קודמת וכל מקום ששנים באים תחת חטאת חטאת קודמת וכאן עולה קודמת

### Part 18
אמר רבא למקראה הקדימה הכתוב 

### Part 19
תא שמע פרים קודמין לאילים ואילים קודמין לכבשים כבשים לשעירים 

>Credit : William Davidson Edition
>License : CC-BY-NC