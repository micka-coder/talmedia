
### Part 1
מהו דתימא הני מילי עבודה דמעכבא כפרה אבל עבודה דלא מעכבא כפרה לא קא משמע לן

### Part 2
כי אתא רב דימי אמר רבי יוחנן בעי אילפא לדברי האומר אין לינה מועלת בקידוש ידים ורגלים מי כיור מהו שיפסלו מי אמרינן הני למאי לקידוש ידים ורגלים קידוש ידים ורגלים גופייהו לא פסול בהו לינה או דלמא כיון דקדוש להו בכלי שרת מיפסלי

### Part 3
כי אתא רבין אמר רבי ירמיה אמר רבי אמי אמר רבי יוחנן הדר פשיט אילפא כמחלוקת בזו כך מחלוקת בזו

### Part 4
אמר לפניו רבי יצחק בר ביסנא רבי אתה אומר כן אלא הכי אמר רבי אסי אמר רבי יוחנן [משמיה דאילפא] כיור שלא שקעו מבערב מקדש ממנו לעבודת לילה ולמחר אינו מקדש

### Part 5
והוינן בה למחר אינו מקדש דלא צריך לקדוש או דלמא איפסלו בלינה ולא פשיט לן ומר קא פשיט ליה מיפשיט

### Part 6
תא שמע בן קטין עשה שנים עשר דד לכיור אף הוא עשה מוכני לכיור שלא יהיו מימיו נפסלין בלינה מאי לאו רבי אלעזר ברבי שמעון היא לא רבי היא

### Part 7
והא מדרישא רבי אלעזר ברבי שמעון סיפא נמי רבי אלעזר ברבי שמעון

### Part 8
דקתני רישא בא לו אצל פרו ופר היה עומד בין האולם ולמזבח ראשו לדרום ופניו למערב והכהן עומד במזרח ופניו למערב מאן שמעת ליה דאמר בין האולם ולמזבח צפון רבי אלעזר ברבי שמעון

### Part 9
דתניא איזהו צפון מקיר מזבח צפוני ועד כותל עזרה צפוני וכנגד כל המזבח כולו צפון דברי רבי יוסי ברבי יהודה רבי אלעזר ברבי שמעון מוסיף אף בין האולם ולמזבח רבי מוסיף אף מקום דריסת רגלי הכהנים ומקום דריסת רגלי ישראל אבל מן החליפות ולפנים הכל מודים שפסול

### Part 10
ותסברא רבי אלעזר ברבי שמעון היא ולא רבי [השתא רבי] אדרבי יוסי ברבי יהודה מוסיף אדרבי אלעזר ברבי שמעון לא מוסיף

### Part 11
אנן הכי קאמרינן אי סלקא דעתך רבי היא לוקמה במקום דריסת רגלי כהנים ובמקום דריסת רגלי ישראל

### Part 12
אלא מאי רבי אלעזר ברבי שמעון היא לוקמה מקיר מזבח צפוני עד כותל עזרה צפוני אלא מאי אית לך למימר משום חולשא דכהן גדול הכא נמי משום חולשא דכהן גדול

### Part 13
אמר רבי יוחנן קידש ידיו ורגליו לתרומת הדשן למחר אינו צריך לקדש שכבר קידש מתחילת עבודה

### Part 14
למאן אי לרבי האמר פסלה לינה אי לרבי אלעזר ברבי שמעון האמר אין צריך לקדש אפילו מיכן ועד עשרה ימים

### Part 15
אמר אביי לעולם לרבי ולינה דרבנן היא ומודי דמקרות הגבר ועד צפרא לא פסלה לינה

### Part 16
רבא אמר לעולם רבי אלעזר ברבי שמעון [היא וראה רבי יוחנן דבריו] בתחילת עבודה ולא בסוף עבודה

### Part 17
מיתיבי ראוהו אחיו הכהנים שירד והם רצו ובאו מיהרו וקידשו ידיהם ורגליהם מן הכיור

>Credit : William Davidson Edition
>License : CC-BY-NC