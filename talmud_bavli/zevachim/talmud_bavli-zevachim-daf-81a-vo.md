
### Part 1
וכי תימא הכא נמי בנתערב באחת אי הכי אמר לו רבי יהושע הרי הוא עובר על בל תוסיף הכא בל תוסיף מהיכא

### Part 2
אלא אמר רבא בבלול לא פליגי כי פליגי בכוסות לרבי אליעזר אית ליה רואין לרבנן לית להו רואין

### Part 3
ובבלול לא פליגי והתניא אמר רבי יהודה לא נחלקו רבי אליעזר וחכמים על דם חטאת שנתערב בדם עולה שיקרב ברובע ונרבע שלא יקרב על מה נחלקו על דם תמימה שנתערב בדם בעלת מום שרבי אליעזר אומר יקרב בין בבלול בין בכוסות וחכמים אומרים לא יקרב

### Part 4
רבי יהודה אליבא דרבי אליעזר מתני בין בבלול בין בכוסות ורבנן בכוסות פליגי

### Part 5
אמר אביי לא שנו אלא תחלת חטאת ועולה

### Part 6
אבל סוף חטאת [ועולה] דברי הכל מקום עולה מקום שיריים אמר ליה רב יוסף הכי אמר רב יהודה שירים צריכין איצטבא

### Part 7
וכן אמר רבי שמעון לא שנו אלא תחלת חטאת ועולה אבל סוף חטאת ועולה דברי הכל מקום עולה מקום שירים אמר רבי יוחנן ואיתימא רבי אלעזר עדיין היא מחלוקת

### Part 8
מתיב רב הונא בר יהודה קדש הם שאם נתערב בדם קדשים אחרים יקרבו מאי לאו סוף עולה ובכור ושמע מינה מקום עולה מקום שירים לא תחילת עולה ובכור

### Part 9
ומאי קא משמע לן דאין עולין מבטלים זה את זה האי מולקח מדם הפר ומדם השעיר נפקא תנאי היא איכא דנפקא ליה מהכא ואיכא דנפקא ליה מהכא

### Part 10
מתיב רבא והקריבו בני אהרן את הדם וזרקו את הדם מה

>Credit : William Davidson Edition
>License : CC-BY-NC