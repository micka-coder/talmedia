
### Part 1
ופסול תיובתא דריש לקיש תיובתא

### Part 2
וכולן שקיבלו כו׳ בעא מיניה ריש לקיש מרבי יוחנן פסול מהו שיעשה שירים

### Part 3
אמר ליה אין עושה שירים אלא חוץ לזמנו וחוץ למקומו הואיל ומרצה לפיגולו

### Part 4
רב זביד מתני הכי בעא מיניה ריש לקיש מרבי יוחנן כוס פסול מהו שיעשה שירים אמר ליה פסול גופיה מאי סבירא לך אי פסול משוי שירים כוס פסול נמי משוי שירים אי פסול לא משוי שירים כוס פסול נמי לא משוי שירים

### Part 5
רב ירמיה מדיפתי מתני הכי בעא מיניה אביי (מרבא) [מרבה] כוס מהו שיעשה את חבירו דחוי או שירים

### Part 6
אמר ליה פלוגתא דרבי אלעזר ברבי שמעון ורבנן דתניא למעלה הוא אומר את דמו ישפך למטה הוא אומר ואת כל דמה ישפך

### Part 7
מנין לחטאת שקיבל דמה בארבעה כוסות ונתן מתנה אחת מזה ומתנה אחת מזה שכולן נשפכין ליסוד תלמוד לומר ואת כל דמה ישפך

### Part 8
יכול נתן ארבע מתנות מכוס אחד יהו כולן נשפכין ליסוד תלמוד לומר ואת דמו הא כיצד הוא נשפך ליסוד והן נשפכין לאמה

### Part 9
רבי אלעזר ברבי שמעון אומר מנין לחטאת שקיבל דמה בארבעה כוסות ונתן ארבע מתנות מכוס אחד שכולן נשפכין ליסוד תלמוד לומר ואת כל דמה ישפך והכתיב ואת דמו ישפך אמר רב אשי ההוא למעוטי שירים שבצואר בהמה

### Part 10
קיבל הכשר ונתן לפסול כו׳

### Part 11
וצריכא דאי אשמעינן פסול הוה אמינא מאי פסול טמא דחזי לעבודת ציבור אבל שמאל לא

### Part 12
ואי אשמעינן שמאל דאית ליה הכשירא ביום הכיפורים אבל כלי חול לא

### Part 13
ואי אשמעינן כלי חול משום דחזו לקדושינהו אבל הנך אימא לא צריכא

### Part 14
וליהוי ליה דחוי אמר ליה רבינא לרב אשי הכי אמר רב ירמיה מדיפתי משמיה דרבא הא מני חנן המצרי הוא דלית ליה דחויין

### Part 15
דתניא חנן המצרי אומר אפילו דם בכוס מביא חבירו ומזווג לו

### Part 16
רב אשי אמר כל שבידו לא הוי דחוי

### Part 17
אמר רב שייא כוותיה דרב אשי מסתברא מאן שמעת ליה דאית ליה דחויין רבי יהודה דתנן ועוד אמר רבי יהודה נשפך הדם ימות המשתלח מת המשתלח ישפך הדם

### Part 18
ושמעינן ליה דאמר כל שבידו לא הוי דחוי דתניא רבי יהודה אומר כוס אחד היה ממלא מדם התערובת וזורקו זריקה אחת כנגד היסוד שמע מינה כל שבידו לא הוי דחוי שמע מינה

### Part 19
גופא תניא רבי יהודה אומר כוס אחד היה ממלא מדם התערובת שאם ישפך אחד מהם נמצא שהוא מכשירו אמרו לו לרבי יהודה והלא לא נתקבל בכלי מנא ידעי אלא שמא לא נתקבל בכלי אמר להן

>Credit : William Davidson Edition
>License : CC-BY-NC