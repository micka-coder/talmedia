
### Part 1
אבל יותרת ושתי כליות דלא כתיבן בגופיה אימא לא קא משמע לן

### Part 2
אמר ליה רב הונא בריה דרב נתן לרב פפא והא תנא פר יום הכפורים לכל מה שאמר בענין קאמר תנאי היא תנא דבי רב מרבי הכי תנא דבי רבי ישמעאל לא מרבי הכי

### Part 3
תנא דבי רבי ישמעאל מפני מה נאמרו יותרת ושתי כליות בפר כהן משיח ולא נאמרו בפר העלם דבר של צבור משל למלך בשר ודם שזעם על אוהבו ומיעט בסרחונו מפני חיבתו

### Part 4
ותנא דבי רבי ישמעאל מפני מה נאמרה פרכת הקדש בפר כהן משיח ולא נאמר בפר העלם דבר של צבור משל למלך בשר ודם שסרחה עליו מדינה אם מיעוטה סרחה פמליא שלו מתקיימת אם רובה סרחה אין פמליא שלו מתקיימת

### Part 5
לפיכך אם נתן כולן כתיקנן כו׳ תנן התם פיגל בקומץ ולא בלבונה בלבונה ולא בקומץ רבי מאיר אומר פיגול וחייבין עליו כרת

### Part 6
וחכמים אומרים אין בו כרת עד שיפגל בכל המתיר

### Part 7
אמר רבי שמעון בן לקיש לא תימא טעמא דרבי מאיר דקסבר מפגלין בחצי מתיר אלא הכא במאי עסקינן כגון שנתן את הקומץ במחשבה והלבונה בשתיקה קסבר כל העושה על דעת ראשונה הוא עושה

### Part 8
ממאי מדקתני לפיכך אם נתן כולן כתיקנן ואחת שלא כתיקנה פסול ואין בו כרת הא אחת שלא כתיקנה וכולן כתיקנן פיגול

### Part 9
מני אילימא רבנן הא אמרי רבנן אין מפגלין בחצי מתיר אלא רבי מאיר

### Part 10
ואי טעמא דרבי מאיר משום דמפגלין בחצי מתיר הוא אפילו כדקתני נמי לאו משום דקסבר כל העושה על דעת ראשונה הוא עושה

### Part 11
אמר רבי שמואל בר יצחק לעולם רבנן היא ומאי כתיקנן כתיקנן לפיגול

### Part 12
והא מדקתני לפיכך אם נתן כולן כתיקנן ואחת שלא כתיקנן פסול ואין בו כרת מכלל דתיקנה להכשירה הוא דאתא

### Part 13
אמר רבא מאי שלא כתיקנה חוץ למקומו רב אשי אמר שלא לשמו

### Part 14
מכלל דכי לא עביד לה חוץ למקומו ושלא לשמו מחייב

### Part 15
איידי דתנא רישא פיגול וחייבין עליו כרת תנא נמי סיפא פסול ואין בו כרת

### Part 16
מיתיבי במה דברים אמורים בדמים הניתנין על מזבח החיצון

>Credit : William Davidson Edition
>License : CC-BY-NC