
### Part 1
רבא אמר כדרבי יונה דאמר רבי יונה אתיא שם שם מה להלן לא ענש אלא אם כן הזהיר אף כאן לא ענש אלא אם כן הזהיר

### Part 2
אשכחן מוקטרי פנים שהעלן לחוץ מוקטרי חוץ שהעלן לחוץ מנין 

### Part 3
אמר רב כהנא אמר קרא ואלהם תאמר על הסמוכין תאמר 

### Part 4
מתקיף לה רבא מי כתיב ועליהם ואליהם כתיב אלא כדתנא דבי רבי ישמעאל ואלהם תאמר לערב פרשיות 

### Part 5
רבי יוחנן אמר אתיא הבאה הבאה מה להלן מוקטרי חוץ אף כאן מוקטרי חוץ 

### Part 6
מתקיף לה רב ביבי הא דתנן שלשים ושש כריתות בתורה תלתין ושב הויין דאיכא המעלה והמעלה קשיא

### Part 7
והדתנן הזורק מקצת דמים בחוץ חייב מנלן נפקא ליה מדתניא דם יחשב לרבות הזורק דברי רבי ישמעאל רבי עקיבא אומר או זבח לרבות את הזורק 

### Part 8
ורבי ישמעאל האי או זבח מאי עביד ליה לחלק 

### Part 9
ורבי עקיבא לחלק מנא ליה נפקא ליה מלא יביאנו 

### Part 10
ורבי ישמעאל ההוא מיבעי ליה על השלם הוא חייב ואינו חייב על החסר ורבי עקיבא נפקא ליה מלעשות אתו 

### Part 11
ורבי ישמעאל חד למוקטרי פנים שחסרו והעלו בחוץ וחד למוקטרי חוץ שחסרו והעלו בחוץ והא תניא רבי ישמעאל אומר יכול מוקטרי פנים שחסרו והעלו בחוץ חייב תלמוד לומר לעשות אתו על השלם חייב ואינו חייב על החסר

### Part 12
ורבי עקיבא מוקטרי פנים שחסרו והעלו בחוץ חייב

### Part 13
ורבי עקיבא האי דם יחשב מאי עביד ליה לרבות שחיטת העוף ורבי ישמעאל נפקא ליה מאו אשר ישחט 

### Part 14
ורבי עקיבא אמר לך ההוא מיבעי ליה על השוחט הוא חייב ולא על המולק ורבי ישמעאל נפקא ליה מזה הדבר 

### Part 15
דתניא אשר ישחט אין לי אלא שוחט בהמה שחט עוף מנא לן תלמוד לומר או אשר ישחט 

### Part 16
יכול אף המולק ודין הוא מה שחיטה דאין דרך הכשירה בפנים חייב מליקה שדרך הכשירה בפנים אינו דין שהוא חייב תלמוד לומר זה הדבר 

### Part 17
ורבי עקיבא אמר לך ההוא מיבעי ליה לגזירה שוה

### Part 18
והא דתנן הקומץ והמקבל דמים בחוץ פטור מנלן ומהיכא תיתי דחייב 

### Part 19
תיתי משחיטה מה לשחיטה שכן נפסלת שלא לאוכלין בפסח 

### Part 20
תיתי מזריקה מה לזריקה שכן זר חייב עליה מיתה

>Credit : William Davidson Edition
>License : CC-BY-NC