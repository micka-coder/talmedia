
### Part 1
חוץ למקומו פסול ואין בו כרת חוץ לזמנו פיגול וחייבין עליו כרת

### Part 2
למחר פסול חזר וחישב בין חוץ לזמנו בין חוץ למקומו פסול ואין בו כרת

### Part 3
ואי שלא במקומו כמקומו דמי האי פסול פיגול הוא

### Part 4
אמר מר זוטרא זריקה דשריא בשר באכילה מייתא לידי פיגול זריקה דלא שריא בשר באכילה לא מייתא לידי פיגול

### Part 5
אמר ליה רב אשי למר זוטרא מנא לך הא דכתיב ואם האכל יאכל מבשר זבח שלמיו פגול יהיה מי שפיגולו גרם לו יצא זה שאין פיגולו גרם לו אלא איסור דבר אחר גרם לו

### Part 6
אי הכי איפסולי נמי לא ליפסל

### Part 7
אמר רב נחמן בר יצחק מידי דהוה אמחשבת הינוח ואליבא דרבי יהודה

### Part 8
ריש לקיש אמר לעולם פסול ממש ושלא במקומו כמקומו דמי ולא קשיא כאן שנתן בשתיקה כאן שנתן באמירה

### Part 9
תנן חישב ליתן את הניתנין למטה למעלה למעלה למטה עד מידי דהוה אמחשבת הינוח ואליבא דרבי יהודה כו׳

### Part 10
רבי יוחנן אמר אידי ואידי שנתן בשתיקה ושלא במקומו לאו כמקומו דמי והא דאיכא דם הנפש הא דליכא דם הנפש

### Part 11
תנן פסול ואין בו כרת בשלמא לריש לקיש היינו דקתני פסול ואין בו כרת

### Part 12
אלא לרבי יוחנן מאי אין בו כרת קשיא

### Part 13
ולשמואל מאי אין בו כרת הכי קאמר אם נתן במחשבה פסול ואין בו כרת

### Part 14
ורבי יוחנן אי שלא במקומו לאו כמקומו דמי ליהוי כי נשפך מן הכלי על הרצפה ויאספנו

### Part 15
סבר לה כמאן דאמר לא יאספנו דאמר רב יצחק בר יוסף אמר רבי יוחנן הכל מודים בניתנין למעלה שנתנן למעלה למטה שנתנן למטה שלא כמצותן לא יאספנו לא נחלקו אלא בניתנין למעלה שנתנן למטה למטה שנתנן למעלה שרבי יוסי אומר לא יאספנו ורבי שמעון אומר יאספנו

>Credit : William Davidson Edition
>License : CC-BY-NC