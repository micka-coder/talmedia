
### Part 1
תלמוד לומר חוקה חוקה לגזירה שוה

### Part 2
אי מהתם הוה אמינא הני מילי עבודה דזר חייב עליה מיתה אבל עבודה דאין זר חייב עליה מיתה אימא לא קא משמע לן

### Part 3
אשכחן מחוסר בגדים שתויי יין מנלן אתיא חוקה חוקה ממחוסר בגדים

### Part 4
והא תנא ולהבדיל בין וגו׳ קא נסיב לה מקמי דליקום גזירה שוה

### Part 5
והא תנא מחוסר בגדים הוא דקא יליף משתויי יין הכי קאמר מנין שלא נחלקו בין מחוסר בגדים לשתויי יין ושלא רחוץ ידים ורגלים תלמוד לומר חוקה חוקה לגזירה שוה

### Part 6
אלא להבדיל למה לי לכדרב דרב לא מוקים אמורא עליה מיומא טבא לחבריה משום שכרות

### Part 7
אכתי מהכא נפקא מהתם נפקא ונתנו בני אהרן הכהן בכיהונו לימד על כהן גדול שלבש בגדי כהן הדיוט ועבד עבודתו פסולה

### Part 8
אי מהתם הוה אמינא הני מילי עבודה דמעכבא כפרה אבל עבודה דלא מעכבא כפרה לא

### Part 9
ואכתי מהכא נפקא מהתם נפקא וערכו בני אהרן הכהנים את הנתחים וגו׳ הכהנים בכיהונן מכאן לכהן הדיוט שלבש בגדי כהן גדול ועבד עבודתו פסולה

### Part 10
אי מהתם הוה אמינא הני מילי חיסור אבל ייתור לא קא משמע לן

### Part 11
תנו רבנן היו מרושלין מסולקין משוחקים ועבד עבודתו כשירה לבש שני מכנסים שני אבנטים חסר אחת יתר אחת או שהיתה לו רטיה על מכת בשרו תחת בגדו או שהיו

>Credit : William Davidson Edition
>License : CC-BY-NC