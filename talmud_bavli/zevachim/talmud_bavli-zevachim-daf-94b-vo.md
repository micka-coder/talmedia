
### Part 1
כרים וכסתות דרכין נינהו ותנן היתה של עור נותן עליה מים עד שתכלה אלא אמר רבא כל כיבוס דלית ליה כיסכוס לא שמיה כיבוס

### Part 2
והא דאמר רב חייא בר אשי זימנין סגיאין הוה קאימנא קמיה דרב ושכשיכי ליה מסאניה במיא שכשוך אין אבל כבוס לא אי ברכין וכדברי הכל אי בקשין וכאחרים

### Part 3
אי הכי בגד נמי בגד שרייתו זהו כיבוסו

### Part 4
[רבא לטעמיה דאמר רבא זרק סודר למים חייב זרק פשתן למים חייב בשלמא סודר עביד כיבוס] אלא זרע פשתן מאי טעמא

### Part 5
וכי תימא משום דמקדח אי הכי חיטי ושערי נמי הנך אית להו רירי אי הכי שלחים נמי התם קעביד לישה

### Part 6
דרש רבא מותר לכבס מנעל בשבת אמר ליה רב פפא לרבא והא אמר רב חייא בר אשי זימנין סגיאין הוה קאימנא קמיה דרב ושכשיכי ליה מסאני במיא שכשוך אין אבל כיבוס לא הדר אוקי רבא אמורא עליה ודרש דברים שאמרתי לפניכם טעות הם בידי ברם כך אמרו שכשוך מותר כיבוס אסור

### Part 7
הכיבוס במקום קדוש כו׳ מנא הני מילי דתנו רבנן תכבס במקום קדש שבירת כלי חרס מניין תלמוד לומר וכלי חרש אשר תבשל בו ישבר מריקה ושטיפה בכלי נחשת מנין תלמוד לומר ואם בכלי נחשת בשלה ומרק ושטף במים

### Part 8
זה חומר בחטאת כו׳ ותו ליכא והאיכא שנכנס דמה לפני ולפנים בחטאות החיצונות

### Part 9
שאם נכנס דמה (לפני ו)לפנים פסולה כרבי עקיבא דאמר כל דמים שנכנסו להיכל לכפר פסולה

### Part 10
שכן מכפרין על חייבי כריתות בחטאת דשמיעת הקול

### Part 11
שכן טעונה ארבע מתנות כרבי ישמעאל דאמר כל דמים טעונין ארבע מתנות על ארבע קרנות

### Part 12
וליטעמיך האיכא קרן בדם האיכא אצבע האיכא חודה אלא חד מתרי תלתא חומרי נקט

### Part 13
מתני׳ בגד שיצא חוץ לקלעים נכנס ומכבסו במקום קדוש נטמא חוץ לקלעים קורעו נכנס ומכבסו במקום קדוש כלי חרס שיצא חוץ לקלעים נכנס ושוברו במקום קדוש נטמא חוץ לקלעים נוקבו ונכנס ושוברו במקום קדוש

### Part 14
כלי נחשת שיצא חוץ לקלעים נכנס ומורקו ושוטפו במקום קדוש נטמא חוץ לקלעים פוחתו ונכנס ומורקו ושוטפו במקום קדוש

### Part 15
גמ׳ מתקיף לה רבינא קורעו בגד אמר רחמנא ולאו בגד הוא

### Part 16
דמשייר ביה כדי מעפורת איני והאמר רב הונא לא שנו אלא שלא שייר בה כדי מעפורת אבל שייר בה כדי מעפורת חבור הוי

>Credit : William Davidson Edition
>License : CC-BY-NC