
### Part 1
רבא אמר אידי ואידי אחר חצות ולא קשיא כאן קודם ששחטו וזרקו עליו כאן לאחר ששחטו וזרקו עליו

### Part 2
אמר ליה רב אדא בר מתנה לרבא אחר ששחטו וזרקו את דמו מה דהוה הוה אמר ליה רבינא אכילת פסחים מעכבא מדרבה בר רב הונא אמר ליה ציית מאי דקאמר לך רבך

### Part 3
מאי דרבה בר רב הונא דתניא יום שמועה כיום קבורה למצות שבעה ושלשים ולאכילת פסחים כיום ליקוט עצמות אחד זה ואחד זה טובל ואוכל בקדשים לערב

### Part 4
הא גופא קשיא אמרת יום שמועה כיום קבורה למצות שבעה ושלשים ולאכילת פסחים כיום ליקוט עצמות מכלל דיום קבורה אפילו לערב נמי לא אכיל והדר תני אחד זה ואחד זה טובל ואוכל בקדשים לערב 

### Part 5
אמר רב חסדא תנאי היא 

### Part 6
רבה בר רב הונא אמר לא קשיא כאן ששמע שמועה על מתו סמוך לשקיעת החמה וכן שליקטו לו עצמות סמוך לשקיעת החמה וכן שמת לו מת וקברו סמוך לשקיעת החמה וכאן לאחר שקיעת החמה 

### Part 7
לאחר שקיעת החמה מאי דהוה הוה אלא שמע מינה אכילת פסחים מעכבא 

### Part 8
רב אשי אמר מאי אחד זה ואחד זה הכי קאמר אחד יום שמועה ואחד יום ליקוט טובל ואוכל בקדשים לערב 

### Part 9
והא דרב אשי בדותא היא מכדי עלה קאי זה וזה מיבעי ליה אלא שמע מינה בדותא היא

### Part 10
ומאי תנאי דתניא עד מתי מתאונן עליו כל היום רבי אומר כל זמן שלא נקבר 

### Part 11
במאי עסקינן אילימא ביום מיתה מי איכא דלית ליה דיום מיתה דתפיס לילו מדרבנן

### Part 12
ותו רבי אומר כל זמן שלא נקבר הא קברו אישתרי ליה ומי איכא דלית ליה ואחריתה כיום מר

### Part 13
אמר רב ששת איום קבורה קאי

### Part 14
מתקיף רב יוסף אלא הא דקתני השומע על מתו כמלקט עצמות טובל ואוכל בקדשים לערב מכלל דיום קבורה אפילו לערב נמי לא אכיל הא מני אלא תריץ עד מתי מתאוננין עליו כל אותו היום ולילו רבי אומר כל זמן שלא נקבר [אבל נקבר] בלא לילו

### Part 15
אמרוה קמיה דרבי ירמיה אמר גברא רבה כרב יוסף לימא הכי לימא דרבי לקולא והתניא עד מתי מתאונן עליו כל זמן שאינו נקבר אפילו מכאן ועד עשרה ימים דברי רבי וחכמים אומרים אין מתאונן עליו אלא אותו היום בלבד 

### Part 16
אלא תריץ הכי עד מתי הוא מתאונן עליו כל אותו היום בלא לילו רבי אומר כל זמן שלא נקבר ואם נקבר תופס לילו

### Part 17
אמרוה קמיה דרבא מדקאמר רבי יום קבורה תופס לילו מדרבנן מכלל דיום מיתה תופס לילו מדאורייתא 

### Part 18
וסבר רבי אנינות לילה דאורייתא והתניא הן היום אני היום אסור ולילה מותר ולדורות בין ביום ובין בלילה אסור דברי רבי יהודה רבי אומר אנינות לילה אינה מדברי תורה אלא מדברי סופרים 

### Part 19
לעולם דרבנן היא 

>Credit : William Davidson Edition
>License : CC-BY-NC