
### Part 1
בתר רוב אבר שדינן ליה והא נפק ליה או דלמא בתר בהמה שדינן ליה תיקו

### Part 2
רבה בר רב הונא מתני לה בגברי במתעסקין בו חמשה בני אדם ונפקו תלתא ופשו להו תרי מאי בתר רוב מתעסקין אזלינן או בתר בהמה אזלינן תיקו

### Part 3
בעי רבי אלעזר פרים ושעירים הנשרפים שיצאו וחזרו מהו מי אמרינן כיון דנפקי להו איטמו להו או דלמא כיון דהדור הדור

### Part 4
אמר רבי אבא בר ממל תא שמע היו סובלין אותן במוטות הראשונים יצאו חוץ לחומת העזרה והאחרונים לא יצאו הראשונים שיצאו חוץ לחומת העזרה מטמאין בגדים והאחרונים אין מטמאין בגדים עד שיצאו ואי סלקא דעתך כיון דנפקי להו איטמו הנך דאיכא גואי ליטמא

### Part 5
אמר רבינא ותסברא הא בעינא ואחר יבא אל המחנה וליכא

### Part 6
אלא רבי אלעזר היכי בעי לה כגון דנקיטי לה בבקולסי

### Part 7
תנו רבנן פרים ופרה ושעיר המשתלח המשלח השורפן והמוציאן מטמא בגדים והן עצמן אין מטמאין בגדים אבל מטמאין אוכלין ומשקין דברי רבי מאיר וחכמים אומרים פרה ופרים מטמאין אוכלין ומשקין שעיר המשתלח אינו מטמא שהוא חי והחי אינו מטמא אוכלין ומשקין 

### Part 8
בשלמא לרבי מאיר כדתנא דבי רבי ישמעאל דתנא דבי רבי ישמעאל על כל זרע זרוע 

### Part 9
מה זרעים שאין סופן ליטמא טומאה חמורה וצריכין הכשר אף כל שאין סופן ליטמא טומאה חמורה צריכין הכשר יצתה נבלת עוף טהור שסופה ליטמא טומאה חמורה ואין צריכה הכשר 

### Part 10
אלא לרבנן אי אית להו דתנא דבי רבי ישמעאל אפילו שעיר המשתלח אי לית ליה אפילו פרה ופרים מנלן

### Part 11
כי אתא רב דימי אמר אמרי במערבא צריכין הכשר טומאה ממקום אחר

### Part 12
בעי רבי אלעזר פרים ושעירים הנשרפים מהו שיטמאו אוכלין ומשקין בפנים כבחוץ מחוסר יציאה כמחוסר מעשה דמי או לא

### Part 13
בתר דבעיא הדר פשטה מחוסר יציאה כמחוסר מעשה דמי

### Part 14
בעא מיניה רבי אבא בר שמואל מרבי חייא בר אבא נבלת עוף טהור לרבי מאיר מהו שיטמא בכזית

### Part 15
דמחתא לארעא לא תיבעי לך דנקיט בפומיה לא תיבעי לך כי תיבעי לך דנקיט ליה בידיה מחוסר קריבה כמחוסר מעשה דמי או לא 

### Part 16
בתר דבעיא הדר פשטה

>Credit : William Davidson Edition
>License : CC-BY-NC