
### Part 1
וקרן ואצבע וחודה ואישים 

### Part 2
אדרבה חטאת העוף הוה ליה לרבויי שכן חוץ כמותה ואכילה כמותה הנך נפישין

### Part 3
רב יוסף אמר אמר קרא יאכלנה לזו ולא לאחרת בנאכלות מיעט הכתוב

### Part 4
ואלא זאת למה לי אי לאו זאת הוי אמינא יאכלנה אורחיה דקרא קא משמע לן

### Part 5
רבה אמר אמר קרא אשר יזה בהזאות הכתוב מדבר

### Part 6
והתניא אף על פי שאין הכתוב מדבר אלא בנאכלות לענין מריקה ושטיפה אבל לענין כיבוס אשר יזה כתיב

### Part 7
אי הכי אחד הנאכלות ואחד הפנימיות אחד הפנימיות ואחד הנאכלות מיבעי ליה תני אחד הפנימיות ואחד הנאכלות

### Part 8
אי הכי חטאת העוף נמי מיעט רחמנא זאת אי הכי חיצונה נמי לא ריבה רחמנא תורת 

### Part 9
ומה ראית מסתברא חטאת בהמה הוה ליה לרבויי שכן בהמה שחיטת צפון וקבלת כלי וקרן ואצבע וחודה ואישים

### Part 10
אדרבה חטאת העוף הוה ליה לרבויי שכן הזאה כמותה הנך נפישין

### Part 11
בעי רבי אבין חטאת העוף שהכניס דמה בצוארה בפנים מהו צוארה ככלי שרת דמי ומיפסיל

### Part 12
או דלמא כצואר בהמה מדמה אמר רחמנא ולא בשרה תא שמע פירכסה ונכנסה לפנים וחזרה כשירה הא הכניסה פסולה

### Part 13
וליטעמיך גבי קדשי קדשים דקתני פירכסה ויצאה לדרום וחזרה כשרה הא הוציאה פסולה

### Part 14
אלא האי יצתה לחוץ איצטריכא ליה הכא נמי יצתה לחוץ איצטריכא ליה

### Part 15
בעי רבי אבין נשפך על הרצפה ואספה מהו

### Part 16
אצרוכיה הוא דלא אצרכיה רחמנא כלי שרת והלכך אוספו וכשר או דלמא מיפסל פסל ביה רחמנא כלי שרת והלכך אוספו ופסול

### Part 17
אמר רבא תא שמע יכול יהא דם חטאת העוף טעון כיבוס תלמוד לומר זאת ואי סלקא דעתך מיפסל פסיל ביה רחמנא תיפוק לי דהא אפסיל לה באויר כלי

### Part 18
אמר רב הונא בריה דרב יהושע במדביק כלי בצוארה

### Part 19
בעא מיניה לוי ניתז מבגד לבגד מהו מבגד קמא אידחי ליה לכיבוס או דלמא לא

### Part 20
אמר ליה זו שאלה טעון כיבוס ממה נפשך אי אוספו וכשר הא כשר ואי אוספו ופסול אנא כרבי עקיבא סבירא לי דאמר היתה לו שעת הכושר ונפסלה דמה טעון כיבוס

>Credit : William Davidson Edition
>License : CC-BY-NC