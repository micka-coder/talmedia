
### Part 1
ואף על גב דמוספין קדישי אטו שבת למוספין אהנאי לתמידין לא אהנאי 

### Part 2
תא שמע מוספי שבת קודמין למוספי ראש חודש אטו ראש חודש למוספין דידיה אהני למוספי שבת לא אהני 

### Part 3
תא שמע מוספי ראש חודש קודמין למוספי ראש השנה אף על גב דראש השנה קדשה אטו ראש השנה למוספי דידיה אהני למוספי ראש חודש לא אהני 

### Part 4
תא שמע דבר אחר ברכת היין תדירה וברכת היום אינה תדירה ותדיר ושאינו תדיר תדיר קודם אף על גב דברכת היום קדישה אטו שבת לברכת היום אהנאי לברכת היין לא אהנאי 

### Part 5
תא שמע דאמר רבי יוחנן הלכה מתפלל אדם של מנחה ואחר כך של מוספין אטו שבת לתפלת מוספין אהנאי לתפלת מנחה לא אהנאי 

### Part 6
תא שמע שלמים של אמש חטאת ואשם של יום שלמים של אמש קודמין הא אידי ואידי דיום חטאת ואשם קדמי ואף על גב דשלמים תדירי 

### Part 7
אמר רבא מצוי קאמרת תדיר קמיבעיא לן מצוי לא קמיבעיא לן 

### Part 8
אמר ליה רב הונא בר יהודה לרבא אטו מצוי לאו תדיר והתניא אוציא את הפסח שאינו תדיר ולא אוציא את המילה שהיא תדירה 

### Part 9
מאי תדירה תדירה במצות ואיבעית אימא מילה לגבי פסח כי תדיר דמיא

### Part 10
איבעיא להו תדיר ושאינו תדיר וקדים ושחט לשאינו תדיר מאי מי אמרינן כיון דשחטיה מקריב ליה או דלמא יהיב לאחר דממרס בדמו עד דמקריב ליה לתדיר והדר מקריב לשאינו תדיר 

### Part 11
אמר רב הונא מסורא תא שמע שלמים של אמש חטאת ואשם של יום של אמש קודם לשל יום הא דיום דומיא דאמש 

### Part 12
והיכי דמי דקדים שחטיה לשלמים חטאת ואשם קדמי 

### Part 13
דלמא שלמים דאמש וחטאת ואשם דיום היכי משכחת לה דשחטינהו לתרוייהו אבל לא שחטינהו לתרוייהו תיבעי לך 

### Part 14
תא שמע דבר אחר ברכת היין תדירה וברכת היום אינה תדירה ותדיר ושאינו תדיר תדיר קודם

### Part 15
הכא נמי דכיון דאתיין כמאן דשחיטי תרוייהו דמי

### Part 16
תא שמע דאמר רבי יוחנן הלכה מתפלל אדם של מנחה ואחר כך של מוספין הכא נמי כיון דמטי זמן תפלת מנחה כמאן דשחיטי תרוייהו דמי 

### Part 17
אמר ליה רב אחא בריה דרב אשי לרבינא שחטו קודם חצות פסול מפני שנאמר בו בין הערבים קודם לתמיד כשר ויהא ממרס בדמו עד שיזרוק הדם 

### Part 18
הכא במאי עסקינן כגון דקדים שחטיה לתמיד ברישא אמר ליה רב אחא סבא לרב אשי מתניתין נמי דיקא דקתני עד שיזרק הדם (תמיד) ולא קתני עד שישחוט ויזרק דם שמע מינה

### Part 19
ובכולן כהנים רשאין כו׳ מאי טעמא אמר קרא למשחה לגדולה כדרך שהמלכים אוכלין 

### Part 20
מתני׳ אמר רבי שמעון אם ראית שמן שהוא מתחלק בעזרה אין צריך לשאול מהו אלא מותר רקיקי מנחות ישראל ולוג שמן של מצורע 

### Part 21
אם ראית שמן שהוא ניתן על גבי האישים אין צריך לשאול מהו אלא מותר רקיקי מנחת כהנים ומנחת כהן משיח שאין מתנדבין שמן רבי טרפון אומר מתנדבין שמן

>Credit : William Davidson Edition
>License : CC-BY-NC