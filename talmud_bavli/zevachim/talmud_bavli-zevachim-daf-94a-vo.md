
### Part 1
וכל מיני בגדים תלמוד לומר אשר עליה תכבס יכול שאני מרבה עור משהופשט תלמוד לומר בגד מה בגד דבר המקבל טומאה אף כל דבר המקבל טומאה

### Part 2
מאי בינייהו אמר אביי מטלית פחותה משלש איכא בינייהו מאן דאמר ראוי הא נמי ראוי דאי בעי חשיב עליה מאן דאמר דבר המקבל טומאה הא מיהא לאו בת קבולי טומאה היא

### Part 3
רבא אמר בגד שחישב עליה לצורה איכא בינייהו מאן דאמר ראוי הא נמי ראוי דאי בעי מבטיל ליה למחשבתיה מאן דאמר דבר המקבל טומאה השתא מיהא לאו בת קבולי טומאה היא

### Part 4
רבא אמר עוצבא דחשיב עלה לקצעה איכא בינייהו מאן דאמר ראוי הא נמי ראויה מאן דאמר דבר המקבל טומאה הא לאו מקבלה טומאה עד דמקצע לה והתניא רבי שמעון בן מנסיא אומר עוצבא שחשב עליה לקצעה טהורה עד שיקציענה

### Part 5
אין טעון כיבוס כו׳ מנא הני מילי דתנו רבנן יכול נתז על מקצת בגד יהא כל הבגד טעון כיבוס תלמוד לומר אשר יזה לא אמרתי לך אלא מקום דם בלבד

### Part 6
דבר שהוא ראוי לקבל טומאה [וכו׳] סתמא כרבי יהודה

### Part 7
ראוי לכיבוס למעוטי כלי דבר גרידה הוא

### Part 8
אחד הבגד ואחד השק כו׳ למימרא דעור בר כיבוס הוא ורמינהו היתה עליו לשלשת מקנחה בסמרטוט היתה על של עור נותן עליה מים עד שתכלה

### Part 9
אמר אביי לא קשיא הא רבנן הא אחרים דתניא הבגד והשק מכבסו הכלי והעור מגררו אחרים אומרים הבגד והשק והעור מכבסו והכלי מגררו

### Part 10
כמאן אזלא הא דאמר רב חייא בר אשי זימנין סגיאין הוה קאימנא קמיה דרב ושכשיכי ליה מסאניה במיא כמאן כרבנן

### Part 11
אמר רבא ומי איכא למאן דאמר עור לאו בר כיבוס הוא והכתיב והבגד או השתי או הערב או כל כלי העור אשר תכבס אלא אמר רבא קרא ומתניתין ברכין כי פליגי בקשין

### Part 12
והאמר רב חייא זימנין סגיאין הוה קאימנא קמיה דרב ושכשיכי ליה מסאניה במיא בקשין וכרבנן 

### Part 13
הדר אמר רבא לאו מילתא היא דאמרי ניקו נימא ליה לקרא דכי כתיבן ברכין כתיבן מי לא עסקינן בכלי אכסלגיא הבאים ממדינת הים וקאמר רחמנא ניבעי כיבוס

### Part 14
אלא אמר רבא צרעת כיון דמגופיה קא פרחה מחלחלא ליה ומשוי לה רך אמר רבא אי קשיא לי הא קשיא לי

>Credit : William Davidson Edition
>License : CC-BY-NC