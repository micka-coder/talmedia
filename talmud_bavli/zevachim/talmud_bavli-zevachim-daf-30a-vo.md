
### Part 1
אין רישא בשתי עבודות סיפא בין בעבודה אחת בין בשתי עבודות

### Part 2
תנן אמר רבי יהודה זה הכלל אם מחשבת הזמן קדמה למחשבת המקום פיגול וחייבין עליו כרת בשלמא לרבי יוחנן היינו דקתני זה הכלל אלא לאילפא מאי זה הכלל קשיא

### Part 3
תנן התם הרי זו תמורת עולה תמורת שלמים הרי זו תמורת עולה דברי רבי מאיר

### Part 4
אמר רבי יוסי אם לכך נתכוון תחילה הואיל ואי אפשר להוציא שתי שמות כאחת דבריו קיימין ואם משאמר הרי זו תמורת עולה ונמלך ואמר הרי זו תמורת שלמים הרי זו עולה

### Part 5
איבעיא להו הרי זו תמורת עולה ושלמים מהו לחצות מהו

### Part 6
אמר אביי בהא ודאי מודה רבי מאיר רבא אמר עדיין היא מחלוקת

### Part 7
אמר רבא לאביי לדידך דאמרת בהא ודאי מודה רבי מאיר הרי שחיטה דלכי לחצות דמי ופליגי

### Part 8
אמר ליה מי סברת אינה לשחיטה אלא לבסוף ישנה לשחיטה מתחילה ועד סוף ומשנתינו דאמר סימן ראשון חוץ לזמנו סימן שני חוץ למקומו

### Part 9
הרי קמיצה דלכי לחצות דמי ופליגי

### Part 10
התם נמי שהקטיר קומץ מנחה חוץ לזמנו קומץ לבונה חוץ למקומו

### Part 11
הרי קומץ דמנחת חוטא דליכא לבונה בהדיה ופליגי

### Part 12
לא פליגי אמר רב אשי אם תימצי לומר פליגי פליגי בפסיעות

### Part 13
רב שימי בר אשי מתני כדאביי רב הונא בר נתן מתני כדרבא

### Part 14
כי אתא רב דימי אמר רבי מאיר בשיטת רבי יהודה אמרה דאמר תפוס לשון ראשון

### Part 15
דתנן אמר רבי יהודה זה הכלל אם מחשבת הזמן קדמה את מחשבת המקום פיגול וחייבין עליו כרת

>Credit : William Davidson Edition
>License : CC-BY-NC