
### Part 1
אם אינו ענין לחוץ לזמנו תנהו לענין חוץ למקומו ומיעט רחמנא גבי נותר ואכליו עונו ישא למעוטי חוץ למקומו

### Part 2
ואימא ואכליו עונו ישא זהו חוץ למקומו ולמעוטי נותר מכרת

### Part 3
מסתברא נותר הוה ליה לאוקמי בכרת למגמר עון עון לחוץ לזמנו דדמי ליה בזב

### Part 4
אדרבה חוץ למקומו הוה ליה לאוקמי בכרת למגמר עון עון לחוץ לזמנו דדמי ליה במקדש

### Part 5
אלא אמר רבי יוחנן תני זבדי בר לוי אתיא קדש קדש כתיב הכא את קדש ה׳ חלל ונכרתה וכתיב התם ושרפת את הנותר באש וגו׳ מה להלן נותר אף כאן נותר

### Part 6
ומיעט רחמנא גבי נותר ואכליו עונו ישא למעוטי חוץ למקומו מכרת

### Part 7
ומאי חזית דקרא אריכא בחוץ לזמנו ושלישי דפרשת קדשים תהיו חוץ למקומו איפוך אנא

### Part 8
מסתברא אריכא בחוץ לזמנו דגמר עון עון מנותר דדמי ליה בזב

### Part 9
אדרבה אריכא בחוץ למקומו ושלישי דקדשים תהיו בחוץ לזמנו משום דדמי ליה סמכיה וקא ממעט ליה

### Part 10
אלא אמר רבא כולהו מקרא אריכא אתיין דכתיב האכל יאכל בשתי אכילות הכתוב מדבר אחד אכילת אדם ואחד אכילת מזבח

### Part 11
מבשר זבח שלמיו מה שלמים מפגלין ומתפגלין אף כל מפגלין ומתפגלין

### Part 12
שלישי זה חוץ לזמנו

### Part 13
לא ירצה כהרצאת כשר כן הרצאת פסול ומה הרצאת כשר עד שיקריבו כל מתיריו אף הרצאת פסול עד שיקריבו כל מתיריו

### Part 14
המקריב בהקרבה הוא נפסל ואינו נפסל בשלישי אותו בזבח הכתוב מדבר ואינו מדבר בכהן

### Part 15
לא יחשב

>Credit : William Davidson Edition
>License : CC-BY-NC