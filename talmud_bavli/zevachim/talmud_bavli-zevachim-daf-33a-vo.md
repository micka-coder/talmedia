
### Part 1
מכלל דתרוייהו סבירא להו טומאה דחויה היא בצבור

### Part 2
לימא מסייע ליה כל הסמיכות שהיו שם קורא עליהן אני תכף לסמיכה שחיטה

### Part 3
חוץ מזו שהיתה בשער נקנור שאין מצורע יכול ליכנס לשם עד שמזין עליו מדם חטאתו ומדם אשמו ואי אמרת ביאה במקצת לא שמה ביאה ליעייל ידיה ולסמוך

### Part 4
אמר רב יוסף הא מני רבי יוסי ברבי יהודה היא דאמר מרחק צפון

### Part 5
וליעבד פישפש אביי ורבא דאמרי תרוייהו הכל בכתב מיד ה׳ עלי השכיל את כל מלאכת התבנית

### Part 6
איכא דאמרי אמר רב יוסף כל הסומך ראשו ורובו מכניס מאי טעמא כל כחו בעינן הלכך לא אפשר

### Part 7
מאי קסבר אי קסבר סמיכת אשם מצורע דאורייתא ותכף לסמיכה שחיטה דאורייתא ליעול ולסמוך להדיא דרחמנא אמר

### Part 8
אמר רב אדא בר מתנה גזירה שמא ירבה בפסיעות איכא דאמרי אמר רב אדא בר מתנה סמיכת אשם מצורע דאורייתא ותכף לסמיכה שחיטה לאו דאורייתא

### Part 9
מיתיבי וסמך ושחט מה סמיכה בטהורין אף שחיטה בטהורין ואי אמרת לאו דאורייתא בטמאין נמי משכחת לה

### Part 10
אלא איפוך סמיכת אשם מצורע לאו דאורייתא ותכף לסמיכה שחיטה דאורייתא

>Credit : William Davidson Edition
>License : CC-BY-NC