
### Part 1
מקיבעא לא מכפרא מקופיא מכפרא

### Part 2
ואמר רבא עולה ששחטה שלא לשמה אסור לזרוק דמה שלא לשמה

### Part 3
איבעית אימא קרא איבעית אימא סברא איבעית אימא קרא מוצא שפתיך תשמר וגו׳ איבעית אימא סברא משום דשני בה כו׳ כדריש פירקא

### Part 4
ואמר רבא עולה הבאה לאחר מיתה שחטה בשינוי קודש פסולה בשינוי בעלים כשרה דאין בעלים לאחר מיתה

### Part 5
ורב פנחס בריה דרב אמי אמר יש בעלים לאחר מיתה אמר ליה רב אשי לרב פנחס בריה דרב אמי דוקא קאמר מר יש בעלים לאחר מיתה ובעי לאיתויי עולה אחריתי או דלמא דאי איכא כמה עשה גביה מכפרא

### Part 6
אמר ליה דוקא קאמינא

### Part 7
ואמר רבא עולה דורון היא היכי דמי אי דליכא תשובה זבח רשעים תועבה ואי דאיכא תשובה התניא עבר על מצות עשה ושב לא זז משם עד שמוחלים לו אלא שמע מינה דורון הוא

### Part 8
(חטאת על מי מכפר עולה לאחר דורון סימן)

### Part 9
תניא נמי הכי אמר רבי שמעון חטאת למה באה למה באה לכפר אלא למה באה לפני עולה לפרקליט שנכנס [ריצה פרקליט נכנס] דורון אחריו

### Part 10
חוץ מן הפסח והחטאת כו׳ פסח מנלן

### Part 11
דכתיב שמור את חדש האביב ועשית פסח שיהו כל עשיותיו לשם פסח

### Part 12
אשכחן שינוי קודש שינוי בעלים מנלן

### Part 13
דכתיב ואמרתם זבח פסח הוא שתהא זביחה לשם פסח אם אינו ענין לשינוי קודש תניהו ענין לשינוי בעלים

### Part 14
אשכחן למצוה לעכב מנלן

### Part 15
אמר קרא וזבחת פסח לה׳ אלהיך וגו׳

### Part 16
מתקיף לה רב ספרא האי וזבחת להכי הוא דאתא האי מיבעי ליה לכדרב נחמן דאמר רב נחמן אמר רבה בר אבוה מנין למותר פסח שקרב שלמים שנאמר וזבחת פסח לה׳ אלהיך צאן ובקר והלא אין פסח בא אלא מן הכבשים ומן העזים מכאן למותר הפסח שיהא לדבר הבא מן הצאן ומן הבקר ומאי ניהו שלמים

### Part 17
אלא אמר רב ספרא וזבחת פסח לכדרב נחמן שמור את חדש האביב למצוה בשינוי קודש ואמרתם זבח פסח בשינוי בעלים למצוה הוא לעכב בין הכא והכא

### Part 18
ואשכחן זביחה שאר עבודות מנלן הואיל וגלי גלי

### Part 19
רב אשי אמר הואיל וגלי גלי לא אמרינן אלא [עבודות] מנלן דכתיב זאת התורה לעולה ולמנחה וגו׳

### Part 20
ותניא ביום צותו את בני ישראל להקריב את קרבניהם זה בכור ומעשר ופסח

### Part 21
הקישו הכתוב לשלמים מה שלמים בין שינוי קודש בין שינוי בעלים בעינן למצוה אף כל בין שינוי קודש בין שינוי בעלים למצוה

### Part 22
וכשלמים מה שלמים בין זביחה בין שאר עבודות לא חלקת בהן למצוה אף פסח לא תחלוק בו בין זביחה לשאר עבודות לעכב (משום שנאמר הוא בזביחה אינו אלא לעכב)

### Part 23
אלא הוא למה לי

### Part 24
כדתניא נאמר בפסח הוא בשחיטה לעכב אבל אשם לא נאמר בו הוא אלא לאחר הקטרת אימורין והוא עצמו שלא הוקטרו אימוריו כשר

### Part 25
חטאת מנלן דכתיב ושחט אתה לחטאת שתהא שחיטה לשם חטאת

### Part 26
אשכחן שחיטה קבלה מנלן דכתיב

>Credit : William Davidson Edition
>License : CC-BY-NC