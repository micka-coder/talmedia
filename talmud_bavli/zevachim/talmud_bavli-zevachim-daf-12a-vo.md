
### Part 1
דאיתקש לנרות

### Part 2
התם נמי כתיב שם תזבח את הפסח בערב

### Part 3
ההוא ליאוחר דבר הוא דאתא דתניא יאוחר דבר שנאמר בו בערב ובין הערבים לדבר שלא נאמר בו אלא בין הערבים בלבד

### Part 4
ומי איכא מידי דאילו שחיט ליה מצפרא אמרת זימניה הוא וכי מטי בין הערבים אמרת יאוחר דבר

### Part 5
אין דהאמר רבי יוחנן הלכה מתפלל של מנחה ואחר כך מתפלל של מוספין

### Part 6
ובין הערבים דכתיב גבי קטרת ונרות למה לי

### Part 7
ועוד השיב רבי תחת בן בתירא לדברי רבי יהושע לא אם אמרת בשלשה עשר שאין מקצתו ראוי תאמר בארבעה עשר שמקצתו ראוי

### Part 8
ואם איתא כולו ראוי הוא

### Part 9
אלא אמר רבי יוחנן פוסל היה בן בתירא בפסח ששחטו בארבעה עשר שחרית בין לשמו בין שלא לשמו הואיל ומקצתו ראוי

### Part 10
מגדף בה רבי אבהו אם כן פסח כשר לבן בתירא היכי משכחת לה אי דאפרשיה האידנא דחוי מעיקרו הוא ואי דאפרשינהו מאתמול נראה ונדחה הוא

### Part 11
אלא אמר רבי אבהו תהא לאחר חצות

### Part 12
אביי אמר אפילו תימא מצפרא אין מחוסר זמן לבו ביום

### Part 13
רב פפא אמר אפילו תימא מאורתא לילה אין מחוסר זמן דתני דבי רבי ישמעאל ליל שמיני נכנס לדיר להתעשר

### Part 14
וכדרבי אפטוריקי דרבי אפטוריקי רמי כתיב והיה שבעת ימים תחת אמו הא לילה חזי וכתיב ומיום השמיני והלאה ירצה הא לילה לא חזי

### Part 15
הא כיצד לילה לקדושה ויום להרצאה

### Part 16
אמר ליה רבי זירא לרבי אבהו לימא קסבר רבי יוחנן בעלי חיים נדחין

### Part 17
אמר ליה אין דאמר רבי יוחנן בהמה של שני שותפין הקדיש חציה וחזר ולקח חציה והקדישה קדושה ואינה קריבה

### Part 18
ועושה תמורה ותמורתה כיוצא בה

### Part 19
ושמע מינה תלת שמע מינה בעלי חיים נדחין ושמע מינה דחוי מעיקרא הוה דחוי ושמע מינה

>Credit : William Davidson Edition
>License : CC-BY-NC