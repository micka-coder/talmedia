
### Part 1
והא פרה דטמויי מטמינן ליה דתנן מטמאין היו הכהן השורף את הפרה ומטבילין אותו להוציא מלבן של צדוקין שהיו אומרים במעורבי שמש היתה נעשית שמע מינה לא פסלה בה (מחשבת) טומאה

### Part 2
שאני פרה הואיל דטבול יום לא פסיל בה אי הכי למה לי דמקדש כעין עבודה [בעינן]

### Part 3
איבעיא להו מהו לקדש ידיו [ורגליו] בכיור ממנו אמר רחמנא ולא בתוכו או דלמא אפילו בתוכו

### Part 4
אמר רב נחמן בר יצחק תא שמע או שטבל במי מערה ועבד עבודתו פסולה הא מי כיור דומיא דמי מערה ועבד עבודתו כשרה

### Part 5
לא מי מערה איצטריכא ליה שלא תאמר כל גופו טובל בהן ידיו ורגליו לא כל שכן

### Part 6
אמר רבי חייא בר יוסף מי כיור נפסלין למתירין כמתירין לאברים כאברים

### Part 7
רב חסדא אמר אף למתירין אין נפסלין אלא בעמוד השחר כאברין ורבי יוחנן אמר כיור כיון ששקעו שוב אין מעלהו

### Part 8
למימרא דלעבודת לילה נמי לא חזי והאמר רבי אסי אמר רבי יוחנן משמיה דאילפא כיור שלא שקעו מבערב מקדש ממנו לעבודת לילה ולמחר אינו מקדש

### Part 9
מאי אינו מעלהו נמי דקאמר לעבודת יום אבל לעבודת לילה חזי

### Part 10
[אי הכי] היינו דרבי חייא בר יוסף

>Credit : William Davidson Edition
>License : CC-BY-NC