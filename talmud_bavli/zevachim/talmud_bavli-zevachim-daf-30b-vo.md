
### Part 1
אמר ליה אביי והא רבה בר בר חנה אמר רבי יוחנן כי מגעת להו רבי מאיר ורבי יוסי בהדי הדדי לא פליגי

### Part 2
ולא פליגי והא מיפלג פליגי אמר ליה פליגי במאי דפליגי ולא פליגי במאי דלא פליגי

### Part 3
דאמר רבי יצחק בר יוסף אמר רבי יוחנן הכל מודים היכא דאמר תחול זו ואחר כך (אמר) תחול זו דברי הכל לא חיילא לא תחול זו אלא אם כן חלה זו דברי הכל חיילא

### Part 4
כי פליגי דאמר תמורת עולה תמורת שלמים רבי מאיר סבר מדהוה ליה למימר תמורת עולה ושלמים ואמר תמורת עולה תמורת שלמים שמע מינה מיהדר קא הדר ביה

### Part 5
ורבי יוסי אי אמר תמורת עולה ושלמים הוה אמינא פלגא תמורת עולה ופלגא תמורת שלמים להכי אמר תמורת עולה תמורת שלמים למימרא דכולה עולה וכולה שלמים הויא

### Part 6
אמר ליה הוא אמר לא פליגי ואנא אמינא פליגי

### Part 7
אמר עולא ואיתימא רב אושעיא אפשר ידעין חברין בבלאה כזית כזית תנן או כזית וכזית תנן

### Part 8
כזית כזית תנן אבל כזית וכזית דברי הכל עירוב מחשבות הוי או דלמא כזית וכזית תנן דלרבי יהודה פרטא הוי וכל שכן כזית כזית

### Part 9
תא שמע דבעא מיניה לוי מרבי חישב לאכול כזית למחר בחוץ מהו אמר לו זו שאילה עירוב מחשבות הוי

### Part 10
אמר לפניו רבי שמעון ברבי לא משנתינו היא לאכול כזית בחוץ כזית למחר כזית למחר כזית בחוץ כחצי זית בחוץ כחצי זית למחר כחצי זית למחר כחצי זית בחוץ פסול ואין בו כרת הא אידך עירוב מחשבות הוי

### Part 11
אמר ליה הוא שאל בי דבר חכמה ואת אמרת משנתינו לדידך דאתניתך תרתי לא קשיא לך

### Part 12
לדידיה דלא אתניתיה אלא חדא ושמעינהו לרבנן דקא גרסי תרתי וסבר דידי דווקא ודידהו עירוב מחשבות הוי או דלמא דידהו דווקא ולדידי שיורי שייר לי ומדשייר לי לדידי הא שייר להו לדידהו נמי בהך

### Part 13
והי אתנייה אילימא כזית וכזית אתנייה האי לאו שיורא הוא אלא כזית כזית אתנייה

### Part 14
ותיבעי ליה כזית וכזית

### Part 15
סבר איבעי מיניה חדא דשמענא תרתי דאי בעינא כזית וכזית הא ניחא אי אמר לי כללא כל שכן כזית למחר בחוץ אלא אי אמר לי פרטא אכתי כזית למחר בחוץ קא מיבעיא לי

### Part 16
אי הכי השתא נמי התינח אי אמר ליה כזית למחר בחוץ פרטא כל שכן כזית וכזית אלא אי אמר ליה כללא אכתי כזית וכזית מיבעי ליה

### Part 17
אם כן מרתח רתח

>Credit : William Davidson Edition
>License : CC-BY-NC