
### Part 1
וכל שני כתובים הבאין כאחד אין מלמדין

### Part 2
ולמאן דאמר מלמדין שתויי יין הוה ליה שלישי ושלשה לדברי הכל אין מלמדין

### Part 3
עומד על גבי כלים על גבי בהמה על גבי רגלי חבירו פסול מנלן דתנא דבי רבי ישמעאל הואיל ורצפה מקדשת וכלי שרת מקדשים מה כלי שרת לא יהא דבר חוצץ בינו לבין כלי שרת אף רצפה לא יהא דבר חוצץ בינו לבין הרצפה

### Part 4
וצריכא דאי אשמעינן כלי משום דלאו מינא דבשר נינהו אבל בהמה דמינא דבשר הוא אימא לא ואי אשמעינן בהמה דלא מינא דאדם הוא אבל חבירו דאדם הוא אימא לא צריכא

### Part 5
תניא רבי אליעזר אומר רגלו אחת על הכלי ורגלו אחת על הרצפה רגלו אחת על האבן ורגלו אחת על הרצפה רואין כל שאילו ינטל הכלי ותנטל האבן יכול לעמוד על רגלו אחת ויעבוד עבודתו כשירה ואם לאו עבודתו פסולה

### Part 6
בעי רבי אמי נדלדלה האבן ועמד עליה מהו היכא דאין דעתו לחברה לא תיבעי לך דודאי חייצא כי תיבעי לך דדעתו לחברה מאי כיון דדעתו לחברה כמה דמחברא דמיא או דילמא השתא מיהא הא תלישא

### Part 7
רבה זוטי בעי לה הכי בעי רבי אמי נעקרה האבן ועמד במקומה מהו

### Part 8
מאי קא מיבעיא ליה כי קדיש דוד רצפה עליונה קדיש או דילמא עד לארעית דתהומא קדיש ותיבעי ליה כל העזרה כולה

### Part 9
לעולם פשיטא ליה דעד ארעית דתהומא קדיש והכי קמיבעיא ליה דרך שירות בכך או אין דרך שירות בכך תיקו

### Part 10
קיבל בשמאל פסול ורבי שמעון מכשיר תנו רבנן באצבעו ולקח מלמד שלא תהא קבלה אלא בימין באצבעו ונתן מלמד שלא תהא נתינה אלא בימין

### Part 11
אמר רבי שמעון וכי נאמרה יד בקבלה אלא באצבעו ונתן שלא תהא נתינה אלא בימין הואיל ולא נאמרה יד בקבלה קיבל בשמאל כשר

### Part 12
ורבי שמעון ממה נפשך אי אית ליה גזירה שוה כי לא נאמרה יד בקבלה מאי הוי ואי לית ליה גזירה שוה כי נאמרה יד בקבלה מאי הוי

### Part 13
אמר רב יהודה לעולם לית ליה גזירה שוה והכי קאמר וכי נאמר יד ימין בקבלה הואיל ולא נאמר יד ימין בקבלה קבל בשמאל כשר

### Part 14
אמר ליה רבה אי הכי אפילו נתינה נמי ועוד וכי לית ליה לרבי שמעון גזירה שוה והתניא רבי שמעון אומר כל מקום שנאמר יד אינה אלא ימין אצבע אינה אלא ימין

### Part 15
אלא אמר רבא לעולם אית ליה גזירה שוה והכי קאמר וכי נאמרה יד בקבלה הואיל ולא נאמרה יד בקבלה אלא אצבע ואי אפשר לקבלה באצבע קיבל בשמאל כשר

### Part 16
אמר ליה רב סמא בריה דרב אשי לרבינא איפשר דעביד ליה אזן לשפת מזרק ומקבל בה

### Part 17
אלא אמר אביי

>Credit : William Davidson Edition
>License : CC-BY-NC