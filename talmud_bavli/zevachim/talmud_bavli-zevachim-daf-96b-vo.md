
### Part 1
ואפילו רבי יוסי ברבי יהודה לא קאמר אלא דעץ אבל דחרס לא

### Part 2
רב יצחק בר יהודה הוה רגיל קמיה דרמי בר חמא שבקיה ואזיל לרב ששת יומא חד פגע ביה אמר ליה אלקפטא נקטן ריחא אתי לה ליד משום דאזלת לך לקמיה דרב ששת הוית לך כי רב ששת

### Part 3
אמר ליה לאו משום הכי מר כי בעינא מילתא פשיט לי מסברא כי משכחנא מתניתא פרכא לה רב ששת כי בעינא מילתא מיניה פשיט לי ממתניתא דכי נמי משכחת מתניתא ופרכא מתניתא ומתניתא היא

### Part 4
אמר ליה בעי מיני מילתא דאיפשיט לך כי מתניתא בעא מיניה בישל במקצת כלי טעון מריקה ושטיפה או אין טעון אמר ליה אינו טעון מידי דהוה אהזאה 

### Part 5
והא לא תנא הכי אמר ליה מסתברא כבגד מה בגד אינו טעון כיבוס אלא מקום הדם אף כלי אינו טעון מריקה ושטיפה אלא במקום בישול

### Part 6
אמר ליה מי דמי דם לא מפעפע בישול מפעפע ועוד תניא חומר בהזאה ממריקה ושטיפה וחומר במריקה ושטיפה מבהזאה

### Part 7
חומר בהזאה שהזאה ישנה בחטאות החיצונות ובחטאות הפנימיות וישנה לפני זריקה מה שאין כן במריקה ושטיפה

### Part 8
חומר במריקה ושטיפה שהמריקה ושטיפה נוהגת בין בקדשי קדשים בין בקדשים קלים בישל במקצת הכלי טעון מריקה ושטיפה כל הכלי מה שאין כן בהזאה

### Part 9
אמר ליה אי תניא תניא וטעמא מאי אמר קרא ואם בכלי נחשת בשלה ואפילו במקצת כלי

### Part 10
אחד קדשי קדשים וכו׳ תנו רבנן חטאת אין לי אלא חטאת כל קדשים מנין תלמוד לומר קדש קדשים היא

### Part 11
יכול שאני מרבה את התרומה תלמוד לומר אותה פרט לתרומה דברי רבי יהודה רבי שמעון אומר קדשי קדשים טעונין מריקה ושטיפה קדשים קלים אינן טעונין מריקה ושטיפה דכתיב קדש קדשים קדשי קדשים אין קדשים קלים לא

### Part 12
מאי טעמא דרבי יהודה מדאיצטריך אתה למעוטי תרומה מכלל דקדשים קלים טעונין מריקה ושטיפה ורבי שמעון אמר לך אתה כדאמרינן

### Part 13
ותרומה לא בעיא שטיפה ומריקה והתניא קדרה שבישל בה בשר לא יבשל בה חלב ואם בישל בנותן טעם תרומה לא יבשל בה חולין ואם בישל בנותן טעם

### Part 14
אמר אביי לא צריכא אלא לדאמר מר בישל במקצת כלי טעון מריקה ושטיפה כל הכלי הא תרומה לא צריך אלא מקום בישול

### Part 15
רבא אמר לא צריכא אלא לדאמר מר במים ולא ביין במים ולא במזוג הא אפילו ביין ואפילו במזוג

### Part 16
רבה בר עולא אמר לא צריכא אלא לדאמר מר מריקה ושטיפה בצונן הא אפילו בחמין

### Part 17
הניחא למאן דאמר מריקה ושטיפה בצונן אלא למאן דאמר מריקה בחמין ושטיפה בצונן מאי איכא למימר שטיפה יתירתא

### Part 18
מתני׳ רבי טרפון אומר בישל מתחילת הרגל יבשל בו כל הרגל וחכמים אומרים עד זמן אכילה מריקה ושטיפה מריקה כמריקת הכוס ושטיפה כשטיפת הכוס מריקה ושטיפה בצונן

>Credit : William Davidson Edition
>License : CC-BY-NC