
### Part 1
וכזית חלב זורק את הדם 

### Part 2
חצי זית בשר וחצי זית חלב אינו זורק את הדם ובעולה חצי זית בשר וחצי זית חלב זורק את הדם מפני שכולה כליל ומנחה אפילו כולה קיימת לא יזרוק

### Part 3
מנחה מאי עבידתה אמר רב פפא מנחת נסכים הבאה עם הזבח

### Part 4
מתני׳ הקומץ והלבונה והקטרת ומנחת כהנים ומנחת כהן משיח ומנחת נסכים שהקריב מאחת מהן כזית בחוץ חייב רבי אליעזר פוטר עד שיקריב את כולן וכולן שהקריב בפנים ושייר מהן כזית והקריבו בחוץ חייב 

### Part 5
וכולן שחסרו כל שהו והקריבו בחוץ פטור 

### Part 6
המקריב קדשים ואימורים בחוץ חייב

### Part 7
גמ׳ תנו רבנן המקטיר כזית בחוץ חייב חצי פרס בפנים פטור 

### Part 8
קא סלקא דעתין מאי פטור פטור זר אמאי הקטרה היא 

### Part 9
אמר רבי זירא אמר רב חסדא אמר רב ירמיה בר אבא אמר רב מאי פטור פטור ציבור 

### Part 10
אמר רבי זירא אי קשיא לי הא קשיא לי הא דאמר רב עלה בהא אפילו רבי אליעזר מודה דהא רבי אליעזר לאו הקטרה היא קאמר 

### Part 11
אמר רבה בהקטרה דהיכל דכולי עלמא לא פליגי 

### Part 12
כי פליגי בהקטרה דפנים דמר סבר מלא חפניו דוקא ומר סבר מלא חפניו לאו דוקא 

### Part 13
אמר ליה אביי והא כי קא כתיבא חקה בהקטרה דפנים הוא דכתיב 

### Part 14
אלא אמר אביי בהקטרה בפנים כולי עלמא לא פליגי 

### Part 15
כי פליגי בהקטרה דחוץ מר סבר ילפינן פנים מחוץ ומר סבר לא ילפינן 

### Part 16
אמר רבא השתא חוץ מחוץ לא ילפי רבנן פנים מחוץ מיבעי 

### Part 17
מה היא דתניא יכול המעלה פחות מכזית קומץ ופחות מכזית אימורין והמנסך פחות משלשת לוגין יין [פחות] משלשה לוגין מים יהא חייב תלמוד לומר לעשות על השלם חייב ואינו חייב על החסר 

### Part 18
והא פחות משלשת לוגין דאית בהו כמה זיתים ולא ילפי רבנן חוץ מחוץ 

### Part 19
אלא אמר רבא כגון דקבעינהו שני חצאי פרס 

>Credit : William Davidson Edition
>License : CC-BY-NC