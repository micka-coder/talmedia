
### Part 1
הא חישב באימורין נתפגלו אימורין עצמן

### Part 2
תא שמע פרים הנשרפים ושעירים הנשרפים מועלין בהן משהוקדשו נשחטו הוכשרו ליפסל בטבול יום ובמחוסר כיפורים ובלינה

### Part 3
מאי לאו לינת בשר ושמע מינה מגו דפסלה בלינה פסלה בה מחשבה

### Part 4
לא לינת אימורים הא מדקתני סיפא כולן מועלין בהן על בית הדשן עד שיותך הבשר מכלל דרישא לינת בשר מידי איריא הא כדאיתא והא כדאיתא רישא אימורים וסיפא בשר

### Part 5
מותיב (רבא) [רבה] ואלו שאין מפגלין ואין מתפגלין צמר שבראשי כבשים ושער שבזקן תיישים והעור והרוטב והקיפה והאלל והמוראה והעצמות והגידין והקרנים והטלפים והשליל והשיליא וחלב המוקדשין וביצי תורין

### Part 6
[כולן] לא מפגלין ולא מתפגלין ואין חייבין עליהן משום פיגול נותר וטמא והמעלה מהן בחוץ פטור

### Part 7
מאי לאו לא מפגלין הזבח ולא מתפגלין מחמת זבח

### Part 8
לא לא מפגלין את הזבח ולא מתפגלין מחמת עצמן אי הכי הא דקתני סיפא כולן לא מפגלין ולא מתפגלין הא תו למה לי

### Part 9
וליטעמיך אין חייבין עליו משום פיגול הא תו למה לי אלא איידי דבעי למיתנא נותר וטמא תנא פיגול

### Part 10
הכא נמי איידי דבעי למיתני המעלה מהן בחוץ תנא נמי וכולן לא מפגלין ולא מתפגלין

### Part 11
רבא אמר אף אנן נמי תנינא השוחט את המוקדשים לאכול שליל או שיליא בחוץ לא פיגל והמולק את התורים לאכול ביציהם בחוץ לא פיגל

### Part 12
והדר תני חלב המוקדשין וביצי תורים אין חייב עליהן משום פיגול נותר וטמא הא שליל ושיליא חייבים

### Part 13
אלא לאו שמע מינה כאן מחמת הזבח כאן מחמת עצמן שמע מינה

### Part 14
תנן התם ובעלי מומין רבי עקיבא מכשיר בבעלי מומים

### Part 15
אמר רבי חייא בר אבא אמר רבי יוחנן לא הכשיר רבי עקיבא אלא בדוקין שבעין הואיל וכשירים בעופות והוא שקדם הקדישה את מומה

### Part 16
אמר רבי חייא בר אבא ומודה רבי עקיבא בעולת נקבה דכמאן דקדם מומה להקדישה דמי

### Part 17
מתיב רבי זירא המעלה מהן בחוץ פטור הא מאימן חייב והיכי משכחת לה בעולת נקבה

### Part 18
אי אמרת בשלמא קסבר רבי עקיבא עולת נקבה אם עלתה לא תרד הא מני רבי עקיבא היא אלא אי אמרת אם עלתה תרד הא מני

### Part 19
אימא המעלה מהן בחוץ פטור הא מאימורי אימן חייב

### Part 20
והא מהן קתני ואימן דומיא דידהו אלא אימא המעלה מאימוריהן בחוץ פטור הא מאימורי אימן חייב

### Part 21
מתני׳ שחטו על מנת להניח את דמו או אימוריו למחר או להוציאן לחוץ רבי יהודה פוסל וחכמים מכשירין על מנת ליתנן על גבי הכבש שלא כנגד היסוד וליתן את הניתנים למעלן למטה ואת הניתנים למטה למעלן ואת הניתנים

>Credit : William Davidson Edition
>License : CC-BY-NC