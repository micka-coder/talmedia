
### Part 1
גמ׳ מנא הני מילי דתנו רבנן ופר שני בן בקר תקח לחטאת 

### Part 2
אם בא ללמד שהן שנים הרי כבר נאמר ועשה את האחד חטאת ואת האחד עלה מה תלמוד לומר ופר שני בן בקר תקח לחטאת שיכול שיהא חטאת קודמת לכל מעשה עולה תלמוד לומר ופר שני בן בקר תקח לחטאת 

### Part 3
אי פר שני יכול תהא עולה קודמת לחטאת לכל מעשיה תלמוד לומר ועשה את האחד חטאת ואת האחד עלה הא כיצד דם חטאת קודמת לדם עולה מפני שמרצה איברי עולה כו׳ 

### Part 4
ואמאי מתנה קמייתא דמכפרה תיקדום והנך לא 

### Part 5
אמר רבינא הכא בחטאת הלוים עסקינן ואף על גב דכי עולה דמי קאמר רחמנא היא תיקדים במערבא אמרי הואיל והתחיל במתנות גומר

### Part 6
איבעיא להו דם חטאת ואיברי עולה איזה מהן קודם דם חטאת קודם מפני שמרצה או דילמא איברי עולה קודמין מפני שהן כליל לאישים 

### Part 7
תא שמע דם חטאת קודם לדם עולה לדם עולה הוא דקדים לאיברי עולה לא קדים 

### Part 8
אדרבה מסיפא איברי עולה קודמין לאימורי חטאת לאימורי חטאת הוא דקדים לדם חטאת לא קדים אלא מהא ליכא למשמע מינה

### Part 9
איבעיא להו דם עולה ואימורי חטאת איזה מהן קודם דם עולה קודם דקאתי מכח כליל או דילמא אימורי חטאת קודמין דקאתי מכח מכפר 

### Part 10
תא שמע דם חטאת קודם לדם עולה דם חטאת הוא דקדים לדם עולה אבל אימורי חטאת לא 

### Part 11
אדרבה מסיפא איברי עולה קודמין לאימורי חטאת איברי עולה הוא דקדמי לאימורי חטאת אבל דם עולה לא אלא מהא ליכא למשמע מינה

### Part 12
איבעיא להו דם עולה ודם אשם איזה מהן קודם דם עולה קודם דקאתי מכח כליל או דילמא דם אשם קודם (דקאתי מכח) דמכפר 

### Part 13
תא שמע דם חטאת קודם לדם עולה אבל דם אשם לא

### Part 14
בדין הוא דאיבעי למיתני דם אשם ואיידי דבעא למיתני סיפא איברי עולה קודמין לאימורי חטאת 

### Part 15
דאי תנא לאימורי אשם הוה אמינא לאימורי אשם הוא דקדמי לאימורי חטאת לא קדמי משום הכי תנא חטאת

### Part 16
תא שמע חטאת קודם לאשם חטאת הוא דקדמה ליה לאשם אבל עולה לא מאי לאו דם

### Part 17
לא אאימורים דיקא נמי דקתני מפני שדמה ניתן שמע מינה

### Part 18
חטאת קודמת כו׳ אדרבה אשם קדים שכן יש לו קיצבה אפילו הכי ריבוי דמזבח עדיף 

### Part 19
אשם קודם לתודה כו׳ אדרבה התודה ואיל נזיר קדמי שכן טעונין לחם אפילו הכי קדשי קדשים עדיפי 

### Part 20
תודה ואיל נזיר כו׳ אדרבה שלמים קדמי שכן ישנן בציבור כביחיד אפילו הכי נאכלין ליום אחד עדיפי 

### Part 21
איבעיא להו תודה ואיל נזיר איזה מהן קודם תודה קדמה שכן טעונה ארבעה מיני לחם או דילמא איל נזיר קודם שכן יש עמו דמים אחרים תא שמע זו קודמת לזו שזו טעונה ארבעה מיני לחם וזו אינה טעונה אלא שני מיני לחם

### Part 22
והשלמים קודמין לבכור כו׳ אדרבה בכור קודם שכן קדושתו מרחם ונאכל לכהנים אפילו הכי מצות יתירות עדיפי 

### Part 23
הבכור קודם כו׳ אדרבה מעשר קודם שכן מקדש לפניו ולאחריו אפילו הכי קדושה מרחם עדיפא 

### Part 24
מעשר קודם לעופות כו׳ אדרבה עופות קדמי שכן קדשי קדשים אפילו הכי מין זבח עדיף

### Part 25
אמר רבינא בר שילא אימורי קדשים קלים שיצאו לפני זריקת דמים פסולין ותנא תונא מפני שהוא זבח וישנו קדשי קדשים דמיו ואימורין 

### Part 26
בשלמא אימורין ליתנהו בעופות אלא דם מיהא איתיה אלא לאו קא משמע לן אימורין כי דמו 

### Part 27
מה דמו לפני זריקה אף אימורין קודם זריקה וקא קרי להו קדשי קדשים ומה דמו מיפסל ביוצא אף אימורין מיפסל ביוצא 

### Part 28
נימא מסייע ליה בשר קדשים קלים שיצא לפני זריקת דמים רבי יוחנן אמר כשר ריש לקיש אמר פסול 

### Part 29
רבי יוחנן אמר כשר הואיל וסופו לצאת ריש לקיש אמר פסול עדיין לא הגיע זמנו לצאת עד כאן לא פליגי אלא בבשר אבל באימורין לא 

### Part 30
הוא הדין דבאימורין נמי פליגי והא דקא מיפלגי בבשר להודיעך כחו דריש לקיש דאפילו בשר דסופה לצאת אמר עדיין לא הגיע זמנו לצאת

### Part 31
לימא כתנאי אימורי קדשים קלים שיצאו לפני זריקת דמים רבי אליעזר אומר אין מועלין בהן 

>Credit : William Davidson Edition
>License : CC-BY-NC