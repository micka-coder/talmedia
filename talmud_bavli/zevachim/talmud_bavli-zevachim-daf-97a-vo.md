
### Part 1
השפוד והאסכלא מגעילן בחמין

### Part 2
גמ׳ מאי טעמא דרבי טרפון דאמר קרא ופנית בבקר והלכת לאהלך הכתוב עשאו לכולן בקר אחד

### Part 3
מתקיף לה רב אחדבוי בר אמי וכי אין פיגול ברגל ואין נותר ברגל

### Part 4
וכי תימא הכי נמי והתניא רבי נתן אומר לא אמר רבי טרפון אלא זו בלבד

### Part 5
אלא כדרב נחמן אמר רבה בר אבוה דאמר רב נחמן אמר רבה בר אבוה כל יום ויום נעשה גיעול לחבירו

### Part 6
וחכמים אומרים עד זמן אכילה כו׳ מאי קאמר אמר רב נחמן אמר רבה בר אבוה ממתין לה עד זמן אכילה והדר עביד לה מריקה ושטיפה

### Part 7
מנהני מילי אמר רבי יוחנן משום אבא יוסי בן אבא כתיב ומרק ושטף וכתיב כל זכר בכהנים יאכל הא כיצד ממתין לה עד זמן אכילה והדר עביד לה מריקה ושטיפה

### Part 8
מריקה כמריקת הכוס שטיפה כשטיפת הכוס תנו רבנן מריקה ושטיפה בצונן דברי רבי וחכמים אומרים מריקה בחמין ושטיפה בצונן

### Part 9
מאי טעמא דרבנן מידי דהוה אגיעולי גוים ורבי אמר לך הגעלה לא קאמינא כי קאמינא למריקה ושטיפה דבתר הגעלה

### Part 10
ורבנן אם כן לכתוב קרא או מרק מרק או שטף שטף מאי ומרק ושטף שמע מינה מריקה בחמין ושטיפה בצונן 

### Part 11
ורבי אי כתיב ומרק מרק הוה אמינא תרי זימני מרק או תרי זימני שטף לכך כתיב ומרק ושטף לומר לך מריקה כמריקת הכוס שטיפה כשטיפת הכוס

### Part 12
מתני׳ בישל בו קדשים וחולין או קדשי קדשים וקדשים קלים אם יש בהן בנותן טעם הרי הקלים נאכלין כחמורין שבהן ואינן טעונין מריקה ושטיפה ואינן פוסלים במגע 

### Part 13
רקיק שנגע ברקיק וחתיכה בחתיכה לא כל הרקיקין ולא כל החתיכות אסורין אינו אסור אלא במקום שבלע

### Part 14
גמ׳ מאי קאמר אם יש בהן בנותן טעם הרי הקלין נאכלין כחמורין וטעונין מריקה ושטיפה ופוסלין במגע

### Part 15
אין בהן בנותן טעם אין הקלין נאכלין כחמורים ואין טעונין מריקה ושטיפה ואין פוסלין במגע

### Part 16
נהי דקדשי קדשים לא בעו קדשים קלים ניבעי

### Part 17
אמר אביי מאי אין טעונין דקאמר קדשי קדשים אבל קדשים קלים טעונין רבא אמר הא מני רבי שמעון היא דאמר קדשים קלים אין טעונין מריקה ושטיפה

### Part 18
בשלמא לרבא היינו דקתני או קדשי קדשים וקדשים קלים אלא לאביי תרתי למה לי

### Part 19
צריכי דאי תנא קדשים וחולין הוה אמינא חולין הוא דמבטלי קדשים דלאו מינייהו אבל קדשי קדשים וקדשים קלים אימא לא

### Part 20
ואי תנא קדשי קדשים וקדשים קלים הוה אמינא קדשים הוא דאלימי לבטולי קדשים אבל חולין אימא לא צריכא

### Part 21
רקיק שהגיע ברקיק כו׳ תנו רבנן כל אשר יגע יכול אפילו שלא בלע תלמוד לומר בבשרה

>Credit : William Davidson Edition
>License : CC-BY-NC