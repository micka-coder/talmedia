
### Part 1
אבל כללו גמר מיניה (לצפון) שפיר אלא אי סבירא לן דלא הוא גמר מכללו ולא כללו גמר מיניה האי לגופיה איצטריך

### Part 2
כיון דאהדריה אהדריה

### Part 3
אמר ליה מר זוטרא בריה דרב מרי לרבינא אימא כי אהדריה קרא לגבי מתן דמים ואימורין דבעי כהונה אבל שחיטה דלא בעיא כהונה לא מיבעי צפון

### Part 4
אם כן נימא קרא כי כחטאת הוא מאי כחטאת האשם כשאר אשמות יהיה

### Part 5
למה לי לאקשויי לחטאת למה לי לאקשויי לעולה

### Part 6
אמר רבינא איצטריך אי אקשיה לחטאת ולא אקשיה לעולה הוה אמינא חטאת מהיכן למדה מעולה דבר הלמד בהיקש חוזר ומלמד בהיקש

### Part 7
אמר ליה מר זוטרא בריה דרב מרי לרבינא וניקשיה לעולה ולא ניקשיה לחטאת

### Part 8
הוה אמינא דבר הלמד בהיקש חוזר ומלמד בהיקש וכי תימא ניקשי אקושי לחטאת ניחא ליה דמקיש ליה לעיקר ולא נקיש ליה לטפל להכי אקשיה לחטאת ואקשיה לעולה למימר דבר הלמד בהיקש שאינו חוזר ומלמד בהיקש

### Part 9
רבא אמר מהכא דכתיב כאשר יורם משור זבח השלמים למאי הלכתא אי ליותרת הכבד ושתי הכליות בגופיה כתיב

### Part 10
משום דבעי אגמורי יותרת הכבד ושתי הכליות מפר העלם דבר של צבור לשעירי עבודה זרה בגופיה לא כתיב ומפר כהן משיח הוא דגמר

### Part 11
להכי איצטריך כאשר יורם דניהוי כמאן דכתב בגופיה ולא ניהוי דבר הלמד בהיקש חוזר ומלמד בהיקש

### Part 12
אמר ליה רב פפא לרבא וליכתביה בגופיה ולא נקיש

### Part 13
אי כתב בגופיה ולא אקיש הוה אמינא דבר הלמד בהיקש חוזר ומלמד בהיקש וכי תימא נקשי אקושי ניחא ליה דכתביה בגופיה מדאקיש ליה אקושי להכי כתביה ואקשיה למימרא דבר הלמד בהיקש אין חוזר ומלמד בהיקש

### Part 14
(היקש גזירה שוה קל וחומר סימן)

### Part 15
דבר הלמד בהיקש אין חוזר ומלמד מהיקש אי מדרבא אי מדרבינא דבר הלמד בהיקש מהו שילמד בגזירה שוה

### Part 16
תא שמע רבי נתן בן אבטולמוס אומר מנין לפריחה בבגדים שהיא טהורה נאמר קרחת וגבחת בבגדים ונאמר קרחת וגבחת באדם

### Part 17
מה להלן פרח בכולו טהור אף כאן פרח בכולו טהור

### Part 18
והתם מנא לן דכתיב מראשו ועד רגליו ואיתקש ראשו לרגל מה להלן כולו הפך לבן פרח בכולו טהור אף כאן כולו הפך לבן פרח בכולו טהור

### Part 19
אמר רבי יוחנן בכל התורה כולה למידין למד מלמד חוץ מן הקדשים שאין דנין למד מלמד

### Part 20
דאם כן לא יאמר צפונה באשם ותיתי בגזירה שוה דקדשי קדשים מחטאות

### Part 21
לאו למימרא דדבר הלמד בהיקש אין חוזר ומלמד בגזירה שוה

### Part 22
ודלמא משום דאיכא למיפרך מה לחטאת שכן מכפרת על חייבי כריתות

### Part 23
קדשי קדשים יתירי כתיבי

### Part 24
דבר הלמד מהיקש חוזר ומלמד בקל וחומר

>Credit : William Davidson Edition
>License : CC-BY-NC