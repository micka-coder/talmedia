
### Part 1
לשם עצים

### Part 2
והא איכא שיריים דבעי מילינהו ואיכא הך פורתא דלא קמיץ עילויה דפריק ליה

### Part 3
דפריק ליה היכא אי גוואי קא מעייל חולין לעזרה אי אבראי איפסיל ליה ביוצא לעולם גוואי חולין ממילא הויין

### Part 4
והא אמר רבי שמעון אין מתנדבין שמן תקוני גברא שאני

### Part 5
יתיב רב רחומי קמיה רבינא ויתיב וקאמר משמיה דרב הונא בר תחליפא ונימא אשם זה יהא אשם תלוי

### Part 6
שמע מינה מאן תנא דפליג עליה דרבי אליעזר רבי שמעון הוא דאמר אין מתנדבין אשם תלוי אמר ליה תורה תורה אימרי בדיכרי מיחלפי לך

### Part 7
מתני׳ איברי חטאת שנתערבו באיברי עולה רבי אליעזר אומר יתן למעלה ורואה אני את בשר החטאת מלמעלה כאילו הן עצים וחכמים אומרים תעובר צורתן ויצאו לבית השריפה

### Part 8
גמ׳ מאי טעמא דרבי אליעזר אמר קרא ואל המזבח לא יעלו לריח ניחח לריח ניחוח אי אתה מעלה אבל אתה מעלה לשם עצים

### Part 9
ורבנן מיעט רחמנא אתם אותם הוא דאי אתה מעלה אבל אתה מעלה לשם עצים אבל מידי אחרינא לא

### Part 10
ורבי אליעזר אותם הוא דרבאי לך כבש כמזבח אבל מידי אחריני לא

### Part 11
ורבנן תרתי שמע מינה

### Part 12
מתניתין דלא כי האי תנא דתניא אמר רבי יהודה לא נחלקו רבי אליעזר וחכמים על איברי חטאת שנתערבו באיברי עולה שיקרבו ברובע ונרבע שלא יקרבו

### Part 13
על מה נחלקו על איברי עולה תמימה שנתערבו באיברי בעלת מום שרבי אליעזר אומר יקרבו ורואה אני למעלה כאילו הן עצים וחכמים אומרים לא יקרבו

### Part 14
ורבי אליעזר מאי שנא רובע ונרבע דלא חזו בעלת מום נמי לא חזי

>Credit : William Davidson Edition
>License : CC-BY-NC