
### Part 1
והתניא דמים הטעונין יסוד טעונין כיבוס ומחשבה מועלת בהן והמעלה מהן בחוץ חייב

### Part 2
ודמים הנשפכין לאמה אין טעונין כיבוס ואין מחשבה מועלת בהן והמעלה מהן בחוץ פטור

### Part 3
מאן שמעת ליה דאמר מעלה מהן בחוץ חייב רבי נחמיה היא וקאמר טעון כיבוס

### Part 4
ומחשבה מועלת בהן והתניא יצאו שירים והקטרת אימורין שאין מעכבין את הכפרה שאין מחשבה מועלת בהן

### Part 5
כי תניא ההיא בשלש מתנות שבחטאת

### Part 6
אי הכי טעונין יסוד לקרן אזלי אימא ניטענין יסוד ומחשבה מועלת בהן האמרת לא שריא ולא מפגלא ולא עיילא לגואי כסופן

### Part 7
אלא כי תניא ההיא בדמים הפנימים

### Part 8
אבל בדמים החיצונים מאי פטור אדתני דמים הנשפכין לאמה ליפלוג וליתני בדידה במה דברים אמורים בדמים הפנימים אבל בדמים החיצונים פטור

### Part 9
הא מני רבי נחמיה היא דאמר שירי הדם שהקריבן בחוץ חייב ולא מתני ליה תלתא פטורי לבהדי תלתא חיובי

### Part 10
רבינא אמר מן הקרן ממש מן היסוד מן הראוי ליסוד

### Part 11
אמר ליה רב תחליפא בר גזא לרבינא אימא אידי ואידי ראוי הוא האי מאי השתא ראוי לקרן אמרת לא ראוי ליסוד מיבעיא אלא מן הקרן מן הקרן ממש מן היסוד מן הראוי ליסוד

### Part 12
כל הניתנין על מזבח הפנימי כו׳ תנו רבנן ועשה כאשר עשה מה בא ללמוד

### Part 13
לכפול בהזאתו ולמד שאם חיסר אחת מכל המתנות לא עשה ולא כלום אין לי אלא מתן שבע שמעכבות בכל מקום מתן ארבע מניין תלמוד לומר כן יעשה

### Part 14
לפר זה פר יום הכפורים

>Credit : William Davidson Edition
>License : CC-BY-NC