
### Part 1
אמר מר אין לי אלא מתן שבע שמעכבות בכל מקום היכא אמר רב פפא בפרה ובנגעים

### Part 2
מתן ארבע מנין תלמוד לומר כן יעשה מאי שנא מתן שבע דכתיבן וכפילן מתן ארבע נמי כתיבן וכפילן

### Part 3
אמר רבי ירמיה לא נצרכא אלא לרבי שמעון דתניא למעלה אומר קרן קרנות שתים למטה הוא אומר קרן קרנות ארבע דברי רבי שמעון

### Part 4
רבי יהודה אומר אינו צריך הרי הוא אומר באהל מועד על כל האמור באהל מועד ורבי יהודה כן יעשה מאי עביד ליה

### Part 5
מיבעי ליה לכדתניא לפי שלא למדנו לפר יום הכפורים לסמיכה ושירי הדם מנין תלמוד לומר כן יעשה

### Part 6
ולפר יום הכפורים לא למדנו הא אמרת לפר זה יום הכפורים

### Part 7
איצטריך סלקא דעתך אמינא הני מילי עבודה דמעכבא כפרה אבל עבודה דלא מעכבא כפרה אימא לא קמשמע לן

### Part 8
ורבי שמעון האי באהל מועד מאי עביד ליה באהל מועד מבעי ליה שאם נפחתה תקרה של היכל לא היה מזה ואידך מאשר ואידך אשר לא דריש

### Part 9
אביי אמר לרבי יהודה נמי איצטריך סלקא דעתך אמינא מידי דהוה אסמיכה ושירי הדם דאף על גב דכתיבן וכפילן לא מעכבא מתן ארבע נמי לא תתעכב קא משמע לן

### Part 10
לפר זה פר יום הכפורים למאי הילכתא אי לעכב פשיטא חקה כתיבה ביה

### Part 11
אמר רב נחמן בר יצחק לא נצרכא אלא לרבי יהודה דאמר כי כתיבה חקה אדברים הנעשים בבגדי לבן בפנים שאם הקדים מעשה לחבירו לא עשה ולא כלום

### Part 12
אבל דברים הנעשים בבגדי לבן בחוץ הקדים מעשה לחבירו מה שעשה עשוי אימא מדכסידרן לא מעכבי הזאות נמי לא מעכבי קא משמע לן

### Part 13
מתקיף לה רב פפא ומי מצית אמרת הכי והתניא וכלה מכפר את הקדש אם כיפר כילה ואם לא כיפר לא כילה דברי רבי עקיבא

### Part 14
אמר לו רבי יהודה מפני מה לא נאמר אם כילה כיפר ואם לא כילה לא כיפר

### Part 15
אמר רב פפא לא נצרכא אלא לאת דם ובטבילה את אמר רב אחא בר יעקב לא נצרכא להכשיר

>Credit : William Davidson Edition
>License : CC-BY-NC