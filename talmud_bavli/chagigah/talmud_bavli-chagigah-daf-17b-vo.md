
### Part 1
דכתיב ופנית בבקר והלכת לאהליך

### Part 2
תנן עצרת שחל להיות ערב שבת בית שמאי אומרים יום טבוח אחר השבת ובית הלל אומרים אין לה יום טבוח מאי לאו אין לה יום טבוח כלל לא שאינה צריכה יום טבוח

### Part 3
ומאי קא משמע לן דמקרבינן ביומיה הא איפליגו בה חדא זימנא דתנן בית שמאי אומרים מביאין שלמים ואין סומכין עליהם אבל לא עולות ובית הלל אומרים מביאין שלמים ועולות וסומכין עליהם

### Part 4
צריכא דאי אשמעינן בהא בהא קא אמרי בית שמאי משום דאפשר למחר אבל הכא אימא מודו להו לבית הלל

### Part 5
ואי אשמעינן בהא בהא קאמרי בית הלל משום דלא אפשר למחר אבל בהא אימא מודו לבית שמאי צריכא

### Part 6
תא שמע מי שלא חג שבעת ימי הפסח ושמונת ימי החג ויום טוב הראשון של עצרת שוב אינו חוגג מאי לאו יום טוב של עצרת לא יום טבוח אי הכי ניפשוט מינה דחד יום טבוח אימא ימי טבוח

### Part 7
תא שמע דתני רבה בר שמואל אמרה תורה מנה ימים וקדש חדש מנה ימים וקדש עצרת מה חדש למנוייו אף עצרת למנוייה מאי לאו גמר מחדש מה חדש יום אחד אף עצרת יום אחד

### Part 8
אמר רבא ותסברא אטו עצרת יומי מנינן שבועי לא מנינן והאמר אביי מצוה למימני יומי דכתיב תספרו חמשים יום ומצוה למימני שבועי דכתיב שבעה שבועות תספר לך ועוד חג שבועות כתיב

### Part 9
דבי רבי אליעזר בן יעקב תנא אמר קרא וקראתם ובקצרכם איזהו חג שאתה קורא וקוצר בו הוי אומר זה חג עצרת

### Part 10
אימת אילימא ביום טוב קצירה ביום טוב מי שרי אלא לאו לתשלומין

### Part 11
ואף על גב דאיתמר דרבי אלעזר אמר רבי אושעיא אצטריך דרבי אליעזר בן יעקב דאי מדרבי אלעזר אמר רבי אושעיא הוה אמינא מה תשלומין של חג המצות אסור בעשיית מלאכה אף תשלומי עצרת נמי אסור בעשיית מלאכה קמשמע לן דרבי אליעזר בן יעקב ואי מדרבי אליעזר בן יעקב

>Credit : William Davidson Edition
>License : CC-BY-NC