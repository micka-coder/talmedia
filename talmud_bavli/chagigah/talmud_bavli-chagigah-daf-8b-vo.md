
### Part 1
מי שחגיגה באה מהם יצאו אלו שאין חגיגה באה מהם

### Part 2
רב אשי אמר מושמחת נפקא יצאו אלו שאין בהן שמחה

### Part 3
ורב אשי האי בחגך מאי עביד ליה ההוא לכדרב דניאל בר קטינא דאמר רב דניאל בר קטינא אמר רב מניין שאין נושאין נשים במועד שנאמר ושמחת בחגך ולא באשתך

### Part 4
מתני׳ מי שיש לו אוכלים מרובים ונכסים מועטים מביא שלמים מרובים ועולות מועטות נכסים מרובים ואוכלין מועטין מביא עולות מרובות ושלמים מועטין 

### Part 5
זה וזה מועט על זה נאמר מעה כסף שתי כסף זה וזה מרובים על זה נאמר איש כמתנת ידו כברכת ה׳ אלהיך אשר נתן לך

### Part 6
גמ׳ שלמים מרובים מהיכא מייתי הא לית ליה אמר רב חסדא טופל ומביא פר גדול אמר ליה רב ששת הרי אמרו טופלין בהמה לבהמה

### Part 7
מאי קאמר ליה אילימא הכי קאמר ליה הרי אמרו טופלין בהמה לבהמה אבל לא מעות למעות ולימא ליה אין טופלין מעות למעות אלא הכי אמר ליה הרי אמרו אף טופלין בהמה לבהמה

### Part 8
כמאן דלא כחזקיה ודלא כרבי יוחנן

### Part 9
וכי תימא אמוראי הוא דפליגי מתנייתא לא פליגי והא קתני אכילה ראשונה מן החולין 

### Part 10
מאי אכילה ראשונה שיעור דמי אכילה ראשונה מן החולין

### Part 11
אמר עולא אמר ריש לקיש הפריש עשר בהמות לחגיגתו הקריב חמש ביום טוב ראשון חוזר ומקריב חמש ביום טוב שני רבי יוחנן אמר כיון שפסק שוב אינו מקריב

### Part 12
אמר רבי אבא ולא פליגי כאן בסתם כאן במפרש

### Part 13
האי סתם היכי דמי אילימא דליכא שהות ביום לקרב האי דלא אקרבינהו דליכא שהות ביום

### Part 14
ואלא דלית ליה אוכלין האי דלא אקרבינהו דלית ליה אוכלין

### Part 15
לא צריכא דאיכא שהות ביום ואית ליה אוכלין מדבקמא לא אקרבינהו שמע מינה שיורי שיירינהו

### Part 16
והכי נמי מסתברא דכי אתא רבין אמר רבי יוחנן הפריש עשר בהמות לחגיגתו הקריב חמש ביום טוב ראשון חוזר ומקריב חמש ביום טוב שני קשיין אהדדי

### Part 17
אלא לאו שמע מינה כאן בסתם כאן במפרש שמע מינה

### Part 18
איתמר נמי אמר רב שמן בר אבא אמר רבי יוחנן

>Credit : William Davidson Edition
>License : CC-BY-NC