
### Part 1
מלאכת מחשבת אסרה תורה ומלאכת מחשבת לא כתיבא

### Part 2
חגיגות מיכתב כתיבן לא צריכא לכדאמר ליה רב פפא לאביי ממאי דהאי וחגותם אותו חג לה׳ זביחה דלמא חוגו חגא קאמר רחמנא

### Part 3
אלא מעתה דכתיב ויחוגו לי במדבר הכי נמי דחוגו חגא הוא וכי תימא הכי נמי והכתיב ויאמר משה גם אתה תתן בידינו זבחים ועולות

### Part 4
דלמא הכי קאמר רחמנא אכלו ושתו וחוגו חגא קמאי לא סלקא דעתך דכתיב ולא ילין חלב חגי עד בקר ואי סלקא דעתך דחוגא הוא תרבא לחגא אית ליה

### Part 5
ודלמא הכי קאמר רחמנא חלב הבא בזמן חג לא ילין

### Part 6
אלא מעתה הבא בזמן חג הוא דלא ילין הא דכל השנה כולה ילין כל הלילה עד הבקר כתיב

### Part 7
דלמא אי מההוא הוה אמינא ההוא לעשה כתב רחמנא האי ללאו

### Part 8
ללאו כתב קרא אחרינא ולא ילין מן הבשר אשר תזבח בערב ביום הראשון לבקר ודלמא לעבור עליו בשני לאוין ועשה

### Part 9
אלא אתיא מדבר מדבר כתיב הכא ויחוגו לי במדבר וכתיב התם הזבחים ומנחה הגשתם לי במדבר מה להלן זבחים אף כאן זבחים

### Part 10
ומאי כהררין התלויין בשערה דברי תורה מדברי קבלה לא ילפינן

### Part 11
מעילות מיכתב כתיבן אמר רמי בר חמא לא נצרכא אלא לכדתנן השליח שעשה שליחותו בעל הבית מעל לא עשה שליחותו שליח מעל

### Part 12
וכי עשה שליחותו אמאי מעל וכי זה חוטא וזה מתחייב היינו כהררין התלויין בשערה

### Part 13
אמר רבא ומאי קושיא דלמא שאני מעילה דילפא חטא חטא מתרומה מה התם שלוחו של אדם כמותו אף כאן שלוחו של אדם כמותו

### Part 14
אלא אמר רבא לא נצרכא אלא לכדתניא נזכר בעל הבית ולא נזכר שליח שליח מעל שליח עניא מאי קא עביד היינו כהררין התלויין בשערה

### Part 15
אמר רב אשי מאי קושיא דלמא מידי דהוה אמוציא מעות הקדש לחולין

### Part 16
אלא אמר רב אשי לא נצרכא אלא לכדתנן נטל אבן או קורה של הקדש הרי זה לא מעל נתנה לחבירו הוא מעל וחבירו לא מעל מכדי מישקל שקלה מה לי הוא ומה לי חבירו היינו כהררין התלויין בשערה

### Part 17
ומאי קושיא דלמא כדשמואל דאמר שמואל הכא

>Credit : William Davidson Edition
>License : CC-BY-NC