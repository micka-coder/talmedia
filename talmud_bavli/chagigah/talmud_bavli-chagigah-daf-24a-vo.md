
### Part 1
לא נצרכא אלא לשירי מנחה דאורייתא צריך לכלי הכלי מצרפו שאין צריך לכלי אין כלי מצרפו 

### Part 2
ואתו רבנן וגזרו דאף על גב דאינו צריך לכלי כלי מצרפו

### Part 3
תינח סלת קטורת ולבונה מאי איכא למימר אמר רב נחמן אמר רבה בר אבוה כגון שצברן על גבי קרטבלא דאורייתא יש לו תוך מצרף אין לו תוך אינו מצרף ואתו רבנן ותיקנו דאף על גב דאין לו תוך מצרף

### Part 4
ופליגא דרבי חנין אדרבי חייא בר אבא דאמר רבי חייא בר אבא אמר רבי יוחנן מעדותו של רבי עקיבא נשנית משנה זו

### Part 5
הרביעי בקדש פסול תניא אמר רבי יוסי מנין לרביעי בקדש שהוא פסול ודין הוא ומה מחוסר כפורים שמותר בתרומה פסול בקדש שלישי שפסול בתרומה אינו דין שיעשה רביעי לקדש ולמדנו שלישי לקדש מן התורה ורביעי בקל וחומר

### Part 6
שלישי לקדש מן התורה מנין דכתיב והבשר אשר יגע בכל טמא לא יאכל מי לא עסקינן דנגע בשני וקאמר רחמנא לא יאכל רביעי מקל וחומר הא דאמרן

### Part 7
ובתרומה אם נטמאת כו׳ אמר רב שיזבי בחיבורין שנו אבל שלא בחיבורין לא

### Part 8
איתיביה אביי יד נגובה מטמא חבירתה לטמא לקדש אבל לא לתרומה דברי רבי רבי יוסי ברבי יהודה אומר לפסול אבל לא לטמא 

### Part 9
אי אמרת בשלמא שלא בחיבורין היינו רבותיה דנגובה אלא אי אמרת בחיבורין אין שלא בחיבורין לא מאי רבותא דנגובה

### Part 10
איתמר נמי אמר ריש לקיש לא שנו אלא ידו

>Credit : William Davidson Edition
>License : CC-BY-NC