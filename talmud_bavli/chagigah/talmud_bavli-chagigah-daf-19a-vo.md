
### Part 1
כאן למעשר ומנא תימרא דחולין לא בעו כוונה דתנן גל שנתלש ובו ארבעים סאה ונפל על האדם ועל הכלים טהורין קתני אדם דומיא דכלים מה כלים דלא מכווני אף אדם דלא מכוין

### Part 2
וממאי דלמא ביושב ומצפה אימתי יתלש הגל עסקינן וכלים דומיא דאדם מה אדם דבר כוונה אף כלים דמכוין להו

### Part 3
וכי תימא ביושב ומצפה מאי למימרא

### Part 4
סלקא דעתך אמינא ליגזור דלמא אתי למיטבל בחרדלית של גשמים אי נמי נגזור ראשין אטו כיפין קא משמע לן דלא גזרינן

### Part 5
ומנא תימרא דלא מטבילין בכיפין דתניא מטבילין בראשין ואין מטבילין בכיפין לפי שאין מטבילין באויר

### Part 6
אלא מהא דתנן פירות שנפלו לתוך אמת המים ופשט מי שידיו טמאות ונטלן ידיו טהורות ופירות אינן בכי יותן

### Part 7
ואם בשביל שיודחו ידיו ידיו טהורות והפירות הרי הן בכי יותן

### Part 8
איתיביה רבה לרב נחמן הטובל לחולין והוחזק לחולין אסור למעשר הוחזק אין לא הוחזק לא 

### Part 9
הכי קאמר אף על פי שהוחזק לחולין אסור למעשר

### Part 10
איתיביה טבל ולא הוחזק כאילו לא טבל מאי לאו כאילו לא טבל כלל 

### Part 11
לא כאילו לא טבל למעשר אבל טבל לחולין הוא סבר דחי קא מדחי ליה נפק דק ואשכח דתניא טבל ולא הוחזק אסור למעשר ומותר לחולין

### Part 12
אמר רבי אלעזר טבל ועלה מחזיק עצמו לכל מה שירצה

### Part 13
מיתיבי עודהו רגלו אחת במים הוחזק לדבר קל מחזיק עצמו לדבר חמור עלה שוב אינו מחזיק

### Part 14
מאי לאו אינו מחזיק כלל

### Part 15
לא עודהו אף על פי שהוחזק מחזיק עלה אם לא הוחזק מחזיק ואם הוחזק אינו מחזיק

### Part 16
מאן תנא עודהו רגלו אחת במים אמר רבי פדת רבי יהודה היא דתנן מקוה שנמדד ויש בו ארבעים סאה מכוונות וירדו שנים וטבלו זה אחר זה הראשון טהור והשני טמא אמר רבי יהודה אם היו רגליו של ראשון נוגעות במים אף השני טהור

### Part 17
אמר רב נחמן אמר רבה בר אבוה מחלוקת במעלות דרבנן אבל מטומאה לטהרה דברי הכל אף השני טמא והיינו דרבי פדת

### Part 18
איכא דאמרי אמר רב נחמן אמר רבה בר אבוה מחלוקת מטומאה לטהרה אבל במעלות דרבנן דברי הכל אף השני טהור ופליגא דרבי פדת

### Part 19
אמר עולא בעי מיניה מרבי יוחנן לרבי יהודה מהו להטביל מחטין וצינוריות בראשו של ראשון 

### Part 20
גוד אחית אית ליה לרבי יהודה גוד אסיק לית ליה או דלמא גוד אסיק נמי אית ליה

### Part 21
אמר ליה תניתוה שלש גממיות בנחל העליונה התחתונה והאמצעית העליונה והתחתונה של עשרים עשרים סאה והאמצעית של ארבעים סאה וחרדלית של גשמים עוברת ביניהן רבי יהודה אומר מאיר היה אומר מטביל בעליונה 

### Part 22
והתניא רבי יהודה אומר

>Credit : William Davidson Edition
>License : CC-BY-NC