
### Part 1
דסרי ריחייהו שביק להו ונפיק 

### Part 2
אמר רב חנן בר רבא הני היזמי והיגי מסככין בהו אביי אמר בהיזמי מסככינן בהיגי לא מסככינן מאי טעמא כיון דנתרי טרפייהו שביק לה ונפיק 

### Part 3
אמר רב גידל אמר רב האי אפקותא דדיקלא מסככין בהו אף על גב דאגידי אגד בידי שמים לא שמיה אגד אף על גב דהדר אגיד להו איגד בחד לא שמיה אגד 

### Part 4
אמר רב חסדא אמר רבינא בר שילא הני דוקרי דקני מסככין בהו אף על גב דאגידי נינהו אגד בידי שמים לא שמיה אגד אף על גב דהדר אגיד להו איגד בחד לא שמיה אגד 

### Part 5
תניא נמי הכי קנים ודוקרנין מסככין בהן קנים פשיטא אימא קנים של דוקרנין מסככין בהן 

### Part 6
ואמר רב חסדא אמר רבינא בר שילא הני מרריתא דאגמא אדם יוצא בהן ידי חובתו בפסח 

### Part 7
מיתיביה אזוב ולא אזוב יון ולא אזוב כוחלי ולא אזוב מדברי ולא אזוב רומי ולא אזוב שיש לו שם לווי 

### Part 8
אמר אביי כל שנשתנה שמו קודם מתן תורה ובאתה תורה והקפידה עליה בידוע שיש לו שם לווי והני לא נשתנה שמייהו קודם מתן תורה כלל 

### Part 9
רבא אמר הני מרריתא סתמא שמייהו והאי דקרי להו מרריתא דאגמא משום דמשתכח באגמא 

### Part 10
אמר רב חסדא איגד בחד לא שמיה אגד שלש שמיה אגד שנים מחלוקת רבי יוסי ורבנן דתנן מצות אזוב שלשה קלחים ובהן שלשה גבעולין רבי יוסי אומר מצות אזוב שלשה גבעולין ושיריו שנים וגרדומיו כל שהוא 

### Part 11
קא סלקא דעתין מדשיריו שנים תחילתו נמי שנים והאי דקתני שלשה למצוה ומדרבי יוסי שלשה למצוה לרבנן שלשה לעכב 

### Part 12
והתניא רבי יוסי אומר אזוב תחילתו שנים ושיריו אחד פסול ואינו כשר עד שיהא תחילתו שלשה ושיריו שנים איפוך לרבי יוסי שלשה לעכב לרבנן שלשה למצוה 

### Part 13
והתניא אזוב תחילתו שנים ושיריו אחד כשר ואינו פסול עד שיהא תחלתו ושיריו אחד 

### Part 14
שיריו אחד פסול הא אמרת שיריו אחד כשר

>Credit : William Davidson Edition
>License : CC-BY-NC