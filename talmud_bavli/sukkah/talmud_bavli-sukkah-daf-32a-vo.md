
### Part 1
קווץ סדוק עקום דומה למגל פסול חרות פסול דומה לחרות כשר אמר רב פפא דעביד כהימנק 

### Part 2
עקום דומה למגל אמר רבא לא אמרן אלא לפניו אבל לאחריו ברייתיה הוא 

### Part 3
אמר רב נחמן לצדדין כלפניו דמי ואמרי לה כלאחריו דמי 

### Part 4
ואמר רבא האי לולבא דסליק בחד הוצא בעל מום הוא ופסול 

### Part 5
נפרצו עליו כו׳ אמר רב פפא נפרצו דעביד כי חופיא נפרדו דאיפרוד אפרודי 

### Part 6
בעי רב פפא נחלקה התיומת מהו תא שמע דאמר (רבי יוחנן) אמר רבי יהושע בן לוי ניטלה התיומת פסול מאי לאו הוא הדין נחלקה לא ניטלה שאני דהא חסר ליה 

### Part 7
איכא דאמרי אמר (רבי יוחנן) אמר רבי יהושע בן לוי נחלקה התיומת נעשה כמי שניטלה התיומת ופסול 

### Part 8
 רבי יהודה אומר תניא רבי יהודה אומר משום רבי טרפון כפות תמרים כפות אם היה פרוד יכפתנו 

### Part 9
אמר ליה רבינא לרב אשי ממאי דהאי כפות תמרים דלולבא הוא אימא חרותא בעינא כפות וליכא

### Part 10
ואימא אופתא כפות מכלל דאיכא פרוד והאי כפות ועומד לעולם

### Part 11
ואימא כופרא אמר אביי דרכיה דרכי נועם וכל נתיבותיה שלום כתיב 

### Part 12
אמר ליה רבא תוספאה לרבינא ואימא תרתי כפי דתמרי כפת כתיב ואימא חדא לההוא כף קרי ליה 

### Part 13
ציני הר הברזל כשרה אמר אביי לא שנו אלא שראשו של זה מגיע לצד עיקרו של זה אבל אין ראשו של זה מגיע צד עיקרו של זה פסול 

### Part 14
תניא נמי הכי ציני הר הברזל פסולה והא אנן תנן כשרה אלא שמע מינה כאביי שמע מינה 

>Credit : William Davidson Edition
>License : CC-BY-NC