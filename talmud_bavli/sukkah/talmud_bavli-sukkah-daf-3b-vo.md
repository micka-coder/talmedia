
### Part 1
ואין עושין אותו עיבור בין שתי עיירות ואין האחין והשותפין חולקין בו

### Part 2
לימא רבי היא ולא רבנן אפילו תימא רבנן עד כאן לא קאמרי רבנן התם אלא לענין סוכה דדירת עראי היא אבל לגבי בית דדירת קבע הוא אפילו רבנן מודו דאי אית ביה ארבע אמות על ארבע אמות דיירי ביה אינשי ואי לא לא דיירי ביה אינשי

### Part 3
אמר מר פטור מן המזוזה ומן המעקה ואין מטמא בנגעים ואינו נחלט בבתי ערי חומה ואין חוזרין עליו מעורכי המלחמה מאי טעמא דבית כתיב בהו בכולהו

### Part 4
ואין מערבין בו ואין משתתפין בו ואין מניחין בו עירוב מאי טעמא דלא חזי לדירה עירובי חצירות אין מניחין בו אבל שיתוף מניחין בו

### Part 5
מאי טעמא דלא גרע מחצר שבמבוי דתנן עירובי חצירות בחצר שיתופי מבוי במבוי

### Part 6
והוינן בה עירובי חצירות בחצר והתנן הנותן עירובו בבית שער אכסדרה ומרפסת אינו עירוב והדר שם אינו אוסר

### Part 7
אלא אימא עירובי חצירות בבית שבחצר ושיתופי מבואות בחצר שבמבוי והאי לא גרע מחצר שבמבוי

### Part 8
ואין עושין אותו עיבור בין שתי עיירות דאפילו כבורגנין לא משוינן ליה מאי טעמא בורגנין חזו למילתייהו והאי לא חזי למילתיה

### Part 9
ואין האחין והשותפין חולקין בו טעמא דלית ביה ארבע אמות הא אית ביה ארבע אמות חולקין

### Part 10
והתנן אין חולקין את החצר עד שיהא בה ארבע אמות לזה וארבע אמות לזה

### Part 11
אלא אימא אין בו דין חלוקה כחצר דאמר רב הונא חצר לפי פתחיה מתחלקת ורב חסדא אמר נותן לכל פתח ופתח ארבע אמות והשאר חולקין אותו בשוה

### Part 12
דהני מילי בית דלמהוי קאי יהבינא ליה חצר האי דלמיסתר קאי לא יהבינן ליה חצר

### Part 13
היתה גבוהה מעשרים אמה ובא למעטה בכרים וכסתות לא הוי מיעוט

>Credit : William Davidson Edition
>License : CC-BY-NC