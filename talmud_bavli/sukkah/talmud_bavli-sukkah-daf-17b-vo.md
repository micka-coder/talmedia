
### Part 1
משום שיעורא ולאו שיעורא הוא האי לאו שיעורא הוא כיון דלא שוו שיעורייהו להדדי לא מצטרפי 

### Part 2
אלא לדידכו דאמריתו שיעור משום הפלגה מה לי איתפלג בסכך פסול מה לי אתפלג בסכך פסול ואויר 

### Part 3
אמר ליה אביי ולמר נמי נהי דלא שוו שיעורייהו בסוכה גדולה בסוכה קטנה מי לא שוו שיעורייהו 

### Part 4
אמר ליה התם לאו משום דשוו שיעורייהו להדדי הוא אלא משום דליתיה לשיעורא דסוכה הוא 

### Part 5
וכל היכא דלא שוו שיעורייהו להדדי לא מצטרפי והתנן הבגד שלשה על שלשה השק ארבעה על ארבעה העור חמשה על חמשה מפץ ששה על ששה 

### Part 6
ותני עלה הבגד והשק השק והעור העור והמפץ מצטרפין זה עם זה 

### Part 7
התם כדקתני טעמא אמר רבי שמעון מה טעם הואיל וראוי לטמא מושב כדתנן המקצע מכולן טפח על טפח טמא 

### Part 8
טפח על טפח למאי חזי ואמר רבי שמעון בן לקיש משום רבי ינאי הואיל וראוי (ליטלו) על גבי החמור 

### Part 9
בסורא אמרי להא שמעתא בהאי לישנא בנהרדעא מתנו אמר רב יהודה אמר שמואל סכך פסול באמצע פוסל בארבעה מן הצד פוסל בארבע אמות ורב אמר בין מן הצד בין באמצע בארבע אמות 

### Part 10
תנן נתן עליה נסר שהוא רחב ארבעה טפחים כשרה בשלמא לרב דאמר בין באמצע בין מן הצד בארבע אמות משום הכי כשרה אלא שמואל דאמר באמצע בארבעה אמאי כשרה הכא במאי עסקינן מן הצד 

### Part 11
תא שמע שני סדינין מצטרפין שני נסרים אין מצטרפין רבי מאיר אומר נסרים כסדינין 

### Part 12
בשלמא להך לישנא דאמר רב בין באמצע בין מן הצד בארבע אמות מאי מצטרפין מצטרפין לארבע אמות אלא להך לישנא דאמר רב באמצע בארבעה היכי דמי אי דאית בהו ארבעה למה להו אצטרופי אי דלית בהו ארבעה קניא בעלמא נינהו 

### Part 13
לעולם דאית בהו ארבעה ומאי מצטרפין מצטרפין לארבע אמות מן הצד 

### Part 14
תא שמע סככה בנסרין של ארז שיש בהן ארבעה דברי הכל פסולה אין בהן ארבעה רבי מאיר פוסל ורבי יהודה מכשיר

>Credit : William Davidson Edition
>License : CC-BY-NC