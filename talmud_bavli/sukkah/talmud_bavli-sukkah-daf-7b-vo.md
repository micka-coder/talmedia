
### Part 1
סיכך על גבי מבוי שיש לו לחי כשרה

### Part 2
ואמר רבא סיכך על גבי פסי ביראות כשרה

### Part 3
וצריכא דאי אשמעינן מבוי משום דאיכא שתי דפנות מעלייתא אבל גבי פסי ביראות דליכא שתי דפנות מעלייתא אימא לא

### Part 4
ואי אשמעינן פסי ביראות משום דאיכא שם ארבע דפנות אבל סיכך על גבי מבוי דליכא שם ארבע דפנות אימא לא

### Part 5
ואי אשמעינן הני תרתי מחמירתא לקילתא אבל מקילתא לחמירתא אימא לא צריכא

### Part 6
ושחמתה מרובה מצלתה פסולה

### Part 7
תנו רבנן חמתה מחמת סיכוך ולא מחמת דפנות רבי יאשיה אומר אף מחמת דפנות

### Part 8
אמר רב יימר בר שלמיה משמיה דאביי מאי טעמיה דרבי יאשיה דכתיב וסכות על הארון את הפרוכת פרוכת מחיצה וקא קרייה רחמנא סככה אלמא מחיצה כסכך בעינן

### Part 9
ורבנן ההוא דניכוף ביה פורתא דמחזי כסכך

### Part 10
אמר אביי רבי ורבי יאשיה ורבי יהודה ורבי שמעון ורבן גמליאל ובית שמאי ורבי אליעזר ואחרים כולהו סבירא להו סוכה דירת קבע בעינן

### Part 11
רבי דתניא רבי אומר כל סוכה שאין בה ארבע אמות על ארבע אמות פסולה

### Part 12
רבי יאשיה הא דאמרן

### Part 13
רבי יהודה דתנן סוכה שהיא גבוהה למעלה מעשרים אמה פסולה רבי יהודה מכשיר

### Part 14
ורבי שמעון דתניא שתים כהלכתן ושלישית אפילו טפח רבי שמעון אומר שלש כהלכתן ורביעית אפילו טפח

### Part 15
רבן גמליאל דתניא העושה סוכתו בראש העגלה או בראש הספינה רבן גמליאל פוסל ורבי עקיבא מכשיר

### Part 16
בית שמאי דתנן מי שהיה ראשו ורובו בסוכה ושולחנו בתוך הבית בית שמאי פוסלין ובית הלל מכשירין

### Part 17
רבי אליעזר דתנן העושה סוכתו כמין צריף או שסמכה לכותל רבי אליעזר פוסל לפי שאין לה גג וחכמים מכשירין

### Part 18
אחרים דתניא אחרים אומרים סוכה העשויה כשובך פסולה לפי שאין לה זויות

### Part 19
אמר רבי יוחנן סוכה העשויה ככבשן אם יש בהקיפה כדי לישב בה עשרים וארבעה בני אדם כשרה ואם לאו פסולה

### Part 20
כמאן כרבי דאמר כל סוכה שאין בה ארבע אמות על ארבע אמות פסולה

### Part 21
מכדי גברא באמתא יתיב כל שיש בהקיפו שלשה טפחים יש בו רוחב טפח בתריסר סגי

>Credit : William Davidson Edition
>License : CC-BY-NC