
### Part 1
דמוחזק לן באחי ולא מוחזק לן בבני דאמרינן מה לי לשקר מאי קאמר למיפטרה מיבם מצי אמר פטרנא לך בגיטא

### Part 2
רבי סבר מה לי לשקר כי עדים דמי ואתו עדים עקרי חזקה ורבי נתן סבר מה לי לשקר כי חזקה דמי לא אתי חזקה ועקרה חזקה לגמרי

### Part 3
מתני׳ המקדש את בתו סתם אין הבוגרות בכלל מי שיש לו שתי כיתי בנות משתי נשים ואמר קדשתי את בתי הגדולה ואיני יודע אם גדולה שבגדולות או גדולה שבקטנות או קטנה שבגדולות שהיא גדולה מן הגדולות שבקטנות כולן אסורות חוץ מן הקטנה שבקטנות דברי רבי מאיר רבי יוסי אומר כולן מותרות חוץ מן הגדולה שבגדולות

### Part 4
קדשתי את בתי הקטנה ואיני יודע אם קטנה שבקטנות או קטנה שבגדולות או גדולה שבקטנות שהיא קטנה מן הקטנות שבגדולות כולן אסורות חוץ מן הגדולה שבגדולות דברי רבי מאיר רבי יוסי אומר כולן מותרות חוץ מן הקטנה שבקטנות

### Part 5
גמ׳ הא קטנות בכלל

### Part 6
שמעת מינה קידושין שאין מסורים לביאה הוו קידושין הכא במאי עסקינן כשאין שם אלא גדולה וקטנה

### Part 7
והא בוגרות קתני מאי בוגרות בוגרות דעלמא

### Part 8
פשיטא בוגרות מאי עבידתייהו הכא במאי עסקינן דשויתיה שליח מהו דתימא כי מקבל קידושי אדעתא דידה קא מקבל קא משמע לן לא שביק איניש מידי דאית ליה הנאה מיניה ועביד מידי דלית ליה הנאה מיניה

### Part 9
מי לא עסקינן דאמרה ליה קדושיי לך אפילו הכי לא שביק איניש מצוה דרמיא עליה ועביד מצוה דלא רמיא עליה

### Part 10
מי שיש לו שתי כיתי בנות וצריכא דאי אשמעינן קמייתא בהך קאמר רבי מאיר דכיון דאיכא זוטרא מינה להך גדולה קרי לה

### Part 11
אבל בהא אימא מודי ליה לרבי יוסי דקטנה להך קטנה דכולהו קרי לה ואי איתמר בהא בהא קאמר רבי יוסי אבל בהך אימא מודי ליה לרבי מאיר צריכא

### Part 12
למימרא דרבי מאיר סבר מחית איניש נפשיה לספיקא ורבי יוסי סבר לא מחית איניש לספיקא והאיפכא שמעינן להו דתנן הנודר עד הפסח אסור עד שיגיע עד שיהא פסח אסור עד שיצא

### Part 13
עד פני פסח רבי מאיר אומר אסור עד שיגיע רבי יוסי אומר עד שיצא

### Part 14
אמר רבי חנינא בר אבדימי אמר רב מוחלפת השיטה והתניא זה הכלל כל שזמנו קבוע ואמר עד פני רבי מאיר אומר עד שיצא רבי יוסי אומר עד שיגיע

### Part 15
אמר אביי מחלוקת בשתי כיתי בנות אבל בכת אחת דברי הכל גדולה ממש קטנה ממש אמצעית בשמה קרי לה

### Part 16
אמר ליה רב אדא בר מתנה לאביי אלא מעתה

>Credit : William Davidson Edition
>License : CC-BY-NC