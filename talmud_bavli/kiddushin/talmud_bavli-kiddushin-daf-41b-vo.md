
### Part 1
פיחת עשרה או הוסיף עשרה תרומתו תרומה מנלן וכי תימא דיליף מגירושין מה לגירושין שכן ישנן חול אמר קרא אתם גם אתם לרבות את השליח

### Part 2
ונכתוב רחמנא בתרומה וניתו הנך ונגמרו מיניה משום דאיכא למפרך שכן ישנה במחשבה

### Part 3
והא דתנן חבורה שאבד פסחה ואמרו לאחד צא ובקש ושחוט עלינו והלך ומצא ושחט והן לקחו ושחטו אם שלו נשחט ראשון הוא אוכל משלו והם אוכלים ושותים עמו

### Part 4
מנלן וכי תימא דיליף מהנך מה להנך שכן ישנן חול אצל קדשים

### Part 5
נפקא ליה מדרבי יהושע בן קרחה דאמר רבי יהושע בן קרחה מנין ששלוחו של אדם כמותו שנאמר ושחטו אתו כל קהל עדת ישראל בין הערבים וכי כל הקהל כולן שוחטין והלא אינו שוחט אלא אחד אלא מכאן ששלוחו של אדם כמותו

### Part 6
נכתוב רחמנא בקדשים וניתי הנך וניגמרו מיניה משום דאיכא למפרך מה לקדשים שכן רוב מעשיהן על ידי שליח

### Part 7
חדא מחדא לא אתיא תיתי חדא מתרתי הי תיתי

### Part 8
לא נכתוב רחמנא בקדשים ותיתי מהנך מה להנך שכן ישנן חול אצל קדשים לא נכתוב רחמנא בגירושין ותיתי מהנך מה להנך שכן ישנן במחשבה

### Part 9
אלא לא לכתוב רחמנא בתרומה ותיתי מהנך הכי נמי

### Part 10
ואלא אתם גם אתם למה לי מיבעי ליה לכדרבי ינאי דאמר רבי ינאי גם אתם מה אתם בני ברית אף שלוחכם בני ברית

### Part 11
הא למה לי קרא מדרבי חייא בר אבא אמר רבי יוחנן נפקא דאמר רבי חייא בר אבא אמר רבי יוחנן אין העבד נעשה שליח לקבל גט מיד בעלה של אשה לפי שאינו בתורת גיטין וקידושין

### Part 12
איצטריך סלקא דעתך אמינא עבד דלאו בר היתירא הוא כלל אבל נכרי הואיל ואיתיה בתרומה דנפשיה דתנן הנכרי והכותי שתרמו תרומתן תרומה אימא שליח נמי עביד קמשמע לן

### Part 13
ולרבי שמעון דפטר דתנן תרומת נכרי מדמעת וחייבין עליה חומש ורבי שמעון פוטר אתם גם אתם למה לי

### Part 14
איצטריך סלקא דעתך אמינא הואיל ואמר מר אתם ולא אריסין אתם ולא שותפין אתם ולא אפוטרופוס אתם ולא התורם את שאינו שלו אימא אתם ולא שלוחכם נמי קא משמע לן

### Part 15
הניחא לרבי יהושע בן קרחה אלא לרבי יונתן דמפיק ליה להאי קרא לדרשא אחרינא מנא לן דתניא רבי יונתן אומר מנין שכל ישראל כולן יוצאים

>Credit : William Davidson Edition
>License : CC-BY-NC