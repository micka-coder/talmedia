
### Part 1
זה פירש למיתה וזה פירש לחיים

### Part 2
ואיכא דאמרי קטן הוה ודלא כאבא שאול דתניא גר שמת ובזבזו ישראל נכסיו והיו בהן עבדים בין גדולים בין קטנים קנו עצמן בני חורין אבא שאול אומר גדולים קנו עצמן בני חורין קטנים כל המחזיק בהן זכה בהן

### Part 3
וקונה עצמו בכסף כו׳ בכסף על ידי אחרים אין אבל לא על ידי עצמו במאי עסקינן אילימא שלא מדעתו מכדי שמענא ליה לרבי מאיר דאמר חוב הוא לעבד שיצא מיד רבו לחירות ותנינא זכין לאדם שלא בפניו ואין חבין לו אלא בפניו

### Part 4
אלא פשיטא מדעתו והא קמשמע לן על ידי אחרים אין על ידי עצמו לא אלמא אין קנין לעבד בלא רבו

### Part 5
אי הכי אימא סיפא בשטר על ידי עצמו על ידי עצמו אין על ידי אחרים לא ואי מדעתו על ידי אחרים אמאי לא

### Part 6
וכי תימא מאי על ידי עצמו אף על ידי עצמו והא קא משמע לן דגיטו וידו באים כאחד והא לא תני הכי דתניא בשטר על ידי עצמו ולא על ידי אחרים דברי רבי מאיר 

### Part 7
אמר אביי לעולם שלא מדעתו ושאני כסף הואיל וקני ליה בעל כורחיה מקני ליה בעל כורחיה

### Part 8
אי הכי שטר נמי האי שטרא לחוד והאי שטרא לחוד

### Part 9
הכא נמי האי כספא לחוד והאי כספא לחוד טיבעא מיהא חד הוא

### Part 10
רבא אמר כסף קבלת רבו גרמה לו שטר קבלת אחרים גרמה לו

### Part 11
וחכמים אומרים בכסף על ידי עצמו בכסף על ידי עצמו אין על ידי אחרים לא אמאי נהי נמי דשלא מדעתו מכדי שמענא להו לרבנן דאמרי זכות הוא שיצא מתחת יד רבו לחירות ותנינא זכין לאדם שלא בפניו ואין חבין לו אלא בפניו

### Part 12
וכי תימא מאי על ידי עצמו אף על ידי עצמו וקא משמע לן דיש קנין לעבד בלא רבו אי הכי אימא סיפא בשטר על ידי אחרים ולא על ידי עצמו והא קיימא לן דגיטו וידו באין כאחד

### Part 13
וכי תימא מאי על ידי אחרים אף על ידי אחרים והא קא משמע לן דזכות הוא לעבד שיצא מיד רבו לחירות אי הכי נערבינהו וניתנינהו בכסף ובשטר בין על ידי אחרים בין על ידי עצמו

### Part 14
אלא בכסף בין על ידי אחרים בין על ידי עצמו בשטר על ידי אחרים ולא על ידי עצמו ורבי שמעון בן אלעזר הוא דתניא רבי שמעון בן אלעזר אומר אף בשטר על ידי אחרים ולא על ידי עצמו ושלש מחלוקות בדבר

### Part 15
אמר רבה מאי טעמא דרבי שמעון בן אלעזר גמר לה לה מאשה מה אשה עד שיוציא גט לרשות שאינה שלו אף עבד נמי עד שיוציא גט לרשות שאינה שלו

### Part 16
בעי רבה

>Credit : William Davidson Edition
>License : CC-BY-NC