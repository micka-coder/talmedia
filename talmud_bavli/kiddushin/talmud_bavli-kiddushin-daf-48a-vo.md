
### Part 1
המוכר שטר חוב לחבירו וחזר ומחלו מחול ואפילו יורש מוחל דמר אית ליה דשמואל ומר לית ליה דשמואל

### Part 2
ואיבעית אימא דכולי עלמא אית להו דשמואל והכא באשה קמיפלגי מר סבר אשה סמכה דעתה מימר אמרה לא שביק ליה לדידי ומחל ליה לאחריני ומר סבר אשה נמי לא סמכה דעתה

### Part 3
במלוה על פה במאי פליגי בדרב הונא אמר רב דאמר רב הונא אמר רב מנה לי בידך תנהו לפלוני במעמד שלשתן קנה

### Part 4
מר סבר כי קאמר רב הני מילי בפקדון אבל מלוה לא ומר סבר לא שנא מלוה ולא שנא פקדון

### Part 5
נימא כתנאי התקדשי לי בשטר רבי מאיר אומר אינה מקודשת ורבי אלעזר אומר מקודשת וחכמים אומרים שמין את הנייר אם יש בו שוה פרוטה מקודשת ואם לאו אינה מקודשת

### Part 6
האי שטר היכי דמי אילימא שטר חוב דאחרים קשיא דרבי מאיר אדרבי מאיר אלא בשטר חוב דידה ובמקדש במלוה קא מיפלגי

### Part 7
אמר רב נחמן בר יצחק הכא במאי עסקינן כגון שקדשה בשטר שאין עליו עדים

### Part 8
ורבי מאיר לטעמיה דאמר עדי חתימה כרתי ורבי אלעזר לטעמיה דאמר עדי מסירה כרתי ורבנן מספקא להו אי כרבי מאיר אי כרבי אלעזר הלכך שמין את הנייר אם יש בו שוה פרוטה מקודשת ואם לאו אינה מקודשת

### Part 9
ואיבעית אימא כגון שכתבו שלא לשמה ובדריש לקיש קמיפלגי דבעי ריש לקיש שטר אירוסין שכתבו שלא לשמה מהו הויה ליציאה מקשינן מה יציאה בעינן לשמה אף הויה נמי בעינן לשמה או דלמא הויות להדדי מקשינן מה הויה דכסף לא בעינן לשמה אף הויה דשטר לא בעינן לשמה

### Part 10
בתר דבעיא הדר פשטה ויצאה והיתה מקיש הויה ליציאה מר אית ליה דריש לקיש ומר לית ליה דריש לקיש

### Part 11
ואי בעית אימא דכולי עלמא אית להו דריש לקיש והכא במאי עסקינן שכתבו לשמה ושלא מדעתה ובפלוגתא דרבא ורבינא ורב פפא ורב שרביא קמיפלגי דאיתמר כתבו לשמה ושלא מדעתה רבא ורבינא אמרי מקודשת רב פפא ורב שרביא אמרי אינה מקודשת

### Part 12
נימא כהני תנאי דתניא עשה לי שירים נזמים וטבעות ואקדש אני לך כיון שעשאן מקודשת דברי רבי מאיר וחכמים אומרים אינה מקודשת עד שיגיע ממון לידה

### Part 13
האי ממון היכי דמי אילימא אותו ממון מכלל דתנא קמא סבר אפילו אותו ממון נמי לא אלא במאי בו מקדשא אלא לאו בממון אחר ושמע מינה במקדש במלוה קמיפלגי

### Part 14
וסברי דכולי עלמא ישנה לשכירות מתחלה [ועד] סוף והוה מלוה מאי לאו בהא קמיפלגי דמר סבר המקדש במלוה מקודשת ומר סבר המקדש במלוה אינה מקודשת

### Part 15
לא דכולי עלמא מקדש במלוה אינה מקודשת והכא בישנה לשכירות מתחלה ועד סוף קמיפלגי מר סבר

>Credit : William Davidson Edition
>License : CC-BY-NC