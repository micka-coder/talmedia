
### Part 1
יציאה דכוותה קא ממעט

### Part 2
והא לא דמיא האי יציאה להאי יציאה התם נפקא לה מרשות אדון לגמרי והכא אכתי מיחסרא מסירה לחופה בהפרת נדרים מיהא נפקא לה מרשותיה דתנן נערה המאורסה אביה ובעלה מפירין נדריה

### Part 3
והאי ויצאה חנם להכי הוא דאתא הא מבעי ליה לכדתניא דתניא ויצאה חנם אלו ימי בגרות אין כסף אלו ימי נערות

### Part 4
אמר רבינא אם כן לימא קרא אן כסף מאי אין כסף אין כסף לאדון זה אבל יש כסף לאדון אחר ומאן ניהו אב

### Part 5
וממאי דדרשינן הכי דתניא וזרע אין לה

### Part 6
אין לי אלא זרעה זרע זרעה מנין תלמוד לומר זרע אין לה עיין לה ואין לי אלא זרע כשר זרע פסול מנין תלמוד לומר זרע אין לה עיין לה

### Part 7
והא אפיקתיה לזרע זרעה זרע זרעה לא איצטריך קרא דבני בנים הרי הן כבנים כי איצטריך קרא לזרע פסול

### Part 8
ותנא גופיה מנליה דדריש הכי אמרי כתיב מאן בלעם ומאן יבמי דלא כתיב בהו יוד והכא כתיב ביה יוד שמע מינה לדרשא הוא דאתא

### Part 9
ואיצטריך למכתב קידושיה לאביה ואיצטריך למכתב מעשה ידיה לאביה דאי כתב רחמנא קידושיה לאביה הוה אמינא משום דלא טרחא בהו אבל מעשה ידיה דקא טרחא בהו אימא דידה הוו

### Part 10
ואי אשמעינן מעשה ידיה דקא מתזנא מיניה אבל קידושיה דמעלמא קאתי לה אימא דידה הוו צריכא

### Part 11
גופא ויצאה חנם אלו ימי בגרות אין כסף אלו ימי נערות ולכתוב רחמנא נערות ולא בעי בגרות

### Part 12
אמר רבה בא זה ולמד על זה

### Part 13
מידי דהוה אתושב ושכיר דתניא תושב זה קנוי קנין עולם שכיר זה קנוי קנין שנים

### Part 14
יאמר תושב ולא יאמר שכיר ואני אומר קנוי קנין עולם אינו אוכל קנוי קנין שנים לא כל שכן

### Part 15
אילו כן הייתי אומר תושב זה קנוי קנין שנים אבל קנוי קנין עולם אוכל בא שכיר ולימד על תושב שאף על פי שקנוי קנין עולם אינו אוכל

### Part 16
אמר ליה אביי מי דמי התם תרי גופי נינהו דכי נמי כתב רחמנא תושב נרצע לא יאכל והדר כתב אידך הוה שכיר מילתא דאתיא בקל וחומר ומילתא דאתיא בקל וחומר טרח וכתב לה קרא

### Part 17
אלא הכא חד גופא היא כי נפקא לה בנערות בגרות מאי בעיא גביה

### Part 18
אלא אמר אביי לא נצרכה אלא לבגר דאילונית

### Part 19
סלקא דעתך אמינא בנערות תיפוק בבגרות לא תיפוק קא משמע לן

### Part 20
מתקיף לה מר בר רב אשי ולאו קל וחומר הוא ומה סימנין שאין מוציאין מרשות אב מוציאין מרשות אדון בגרות שמוציאה מרשות אב אינו דין שמוציאה מרשות אדון

### Part 21
אלא אמר מר בר רב אשי לא נצרכה אלא לעיקר זבינא דאילונית סלקא דעתך אמינא דאתיא סימני נערות הוי זבינא דלא אתיא סימני נערות לא הוי זבינה זבינא

>Credit : William Davidson Edition
>License : CC-BY-NC