
### Part 1
הכי קאמר כל האסורים לבא בקהל כהונה מאי נינהו גיורת פחותה מבת שלש שנים ויום אחד ודלא כרבי שמעון בן יוחי מותרין לבוא זה בזה

### Part 2
ונוקמה בבת שלש שנים ויום אחד ואפילו לרבי שמעון בן יוחי אם כן מצידה תברה

### Part 3
אלא טעמא דבת שלש שנים ויום אחד הא פחותה מבת שלש שנים ויום אחד דמותרת לבא בקהל כהונה אסורה לבוא זה בזה הרי פחותה מבת שלש שנים ויום אחד לרבי שמעון בן יוחי דמותרת לבא בקהל כהונה ומותרות לבא זה בזה

### Part 4
וכללא הוא דכל האסורים לבא בקהל כהונה מותרין לבא זה בזה והרי אלמנה וגרושה וחללה וזונה דאסורים לבא בקהל כהונה ואסורים לבא זה בזה ותו הא מותר אסור והרי גר שמותר בכהנת ומותר בממזרת

### Part 5
אלא אמר רב נתן בר הושעיא הכי קאמר כל שכהן אסור לישא את בתו ומאי ניהו גר שנשא גיורת וכרבי אליעזר בן יעקב מותרין לבא זה בזה

### Part 6
וכללא הוא דכל שכהן אסור לישא את בתו מותרים לבא זה בזה הרי חלל שנשא בת ישראל דכהן אסור לישא בתו ואסורין נמי לבא זה בזה לא קשיא כרבי דוסתאי בן יהודה

### Part 7
והרי חלל שנשא חללה וכהן אסור לישא בתו ואסור נמי לבא זה בזה ותו הא מותר אסור והרי גר שנשא בת ישראל וכהן מותר לישא בתו ומותרין לבא זה בזה

### Part 8
אלא אמר רב נחמן אמר רבה בר אבוה הכא ממזר מאחותו וממזר מאשת איש איכא בינייהו

### Part 9
תנא קמא סבר אפילו ממזר מאחותו נמי הוי ממזר ורבי יהודה סבר מאשת איש הוי ממזר מאחותו לא הוי ממזר

### Part 10
מאי קא משמע לן תנינא איזהו ממזר כל שהוא בלא יבא דברי רבי עקיבא

### Part 11
שמעון התימני אומר כל שחייבין עליו כרת בידי שמים והלכה כדבריו רבי יהושע אומר כל שחייבין עליו מיתת בית דין

### Part 12
אלא אמר רבא גר עמוני ומואבי איכא בינייהו והכי קאמר כל האסורים לבא בקהל ומאי ניהו גר עמוני ומואבי מותרין לבא זה בזה

### Part 13
אי הכי מאי רבי יהודה אוסר הכי קאמר אף על פי שרבי יהודה אוסר גר בממזרת הני מילי גר דראוי לבא בקהל אבל גר עמוני ומואבי דאין ראויין לבא בקהל לא

### Part 14
תנו רבנן בן תשע שנים ויום אחד גר עמוני ומואבי מצרי ואדומי כותי ונתין חלל וממזר שבאו על הכהנת ועל הלויה ועל בת ישראל [פסלוה] רבי יוסי אומר כל שזרעו פסול פוסל וכל שאין זרעו פסול אינו פוסל רבן שמעון בן גמליאל אומר

>Credit : William Davidson Edition
>License : CC-BY-NC