
### Part 1
מאי בינייהו איכא בינייהו שנתקרע הגט או שאבד לרב הונא הוי גט לרב יהודה לא הוי גט

### Part 2
וצריכא דאי אשמעינן גבי קידושין בהא קאמר רב הונא משום דלקרובה קאתי אבל גירושין דלרחקה קאתי אימא מודי ליה לרב יהודה

### Part 3
ואי איתמר בהך בהך קאמר רב הונא משום דאיהו לא כסיף ליה למתבעה אבל הכא דאיהי כסיפא לה למיתבעיה אימא מודי ליה לרב יהודה צריכא

### Part 4
מיתיבי הרי זה גיטך על מנת שתתני לי מאתים זוז אף על פי שנתקרע הגט או שאבד הרי זו מגורשת לאחר לא תנשא עד שתתן

### Part 5
ועוד תניא אמר לה הרי זה גיטך על מנת שתתני לי מאתים זוז ומת נתנה אין זקוקה ליבם לא נתנה זקוקה ליבם רבן שמעון בן גמליאל אומר נותנת לאחיו או לאביו או לאחד מן הקרובים

### Part 6
עד כאן לא פליגי אלא דמר סבר לי ולא ליורשיי ומר סבר אפילו ליורשיי דכולי עלמא מיהא תנאה הוי תיובתא דרב יהודה

### Part 7
אמר לך רב יהודה הא מני רבי היא דאמר רב הונא אמר רבי כל האומר על מנת כאומר מעכשיו דמי ופליגי רבנן עליה ואנא דאמרי כרבנן

### Part 8
גופא אמר רב הונא אמר רבי כל האומר על מנת כאומר מעכשיו דמי אמר רבי זירא כי הוינן בבבל הוה אמרינן הא דאמר רב הונא אמר רבי כל האומר על מנת כאומר מעכשיו דמי פליגי רבנן עליה

### Part 9
כי סלקי להתם אשכחיה לרבי אסי דיתיב וקאמר לה משמיה דרבי יוחנן הכל מודים באומר על מנת כאומר מעכשיו דמי לא נחלקו אלא מהיום ולאחר מיתה

### Part 10
והתניא מהיום ולאחר מיתה גט ואינו גט דברי חכמים רבי אומר כזה גט

### Part 11
ולרב יהודה דאמר בעל מנת נמי פליגי אדמיפלגי במהיום ולאחר מיתה ניפלגי בעל מנת

### Part 12
להודיעך כח דרבי דמהיום ולאחר מיתה נמי הרי זה גט וניפלגי בעל מנת להודיעך כח דרבנן כח דהיתירא עדיף

### Part 13
על מנת שאתן לך מכאן וכו׳ פשיטא מהו דתימא לאו תנאה הוא ולזרוזיה קאמר קא משמע לן

### Part 14
על מנת שיש לי מאתים זוז וכו׳ וניחוש שמא יש לו ועוד תניא חיישינן שמא יש לו

### Part 15
לא קשיא הא בקידושי ודאי הא בקידושי ספק

### Part 16
על מנת שאראך מאתים זוז וכו׳ תנא לא נתכונה אלא לראות משלו ואם הראה לה על השלחן אינה מקודשת פשיטא לא צריכא דאף על גב דנקט דמי בעיסקא

### Part 17
מתני׳ על מנת שיש לי בית כור עפר הרי זו מקודשת ויש לו על מנת שיש לי במקום פלוני אם יש לו באותו מקום מקודשת ואם לאו אינה מקודשת על מנת שאראך בית כור עפר הרי זו מקודשת ויראנה ואם הראה בבקעה אינה מקודשת

### Part 18
גמ׳ וניחוש שמא יש לו ועוד תניא חיישינן שמא יש לו לא קשיא הא בקידושי ודאי הא בקידושי ספק

### Part 19
למה לי למיתנא גבי ארעא ולמה לי למיתנא גבי זוזי צריכא דאי אשמעינן גבי זוזי משום דעבידי אינשי דמצנעי אבל ארעא אימא אי דאית ליה ארעא קלא אית ליה קא משמע לן

### Part 20
על מנת שיש לי במקום פלוני אם יש לו וכו׳ פשיטא מהו דתימא אמר לה מאי נפקא לך מינה אנא טרחנא ומייתינא קמשמע לן

### Part 21
על מנת שאראך בית כור עפר תאנא לא נתכוונה זו אלא לראות משלו ואם הראה בבקעה אינה מקודשת פשיטא לא צריכא דנקיט בדיסתורא

### Part 22
גבי הקדש תנן

>Credit : William Davidson Edition
>License : CC-BY-NC