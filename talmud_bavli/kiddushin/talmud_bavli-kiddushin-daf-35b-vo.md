
### Part 1
איש דבר מצות אין אשה לא ואי אשמעינן הא משום דאיכא איבוד נשמה חס רחמנא עלה אבל הנך תרתי אימא לא צריכא

### Part 2
חוץ מבל תקיף ובל תשחית כו׳ בשלמא בל תטמא למתים דכתיב אמר אל הכהנים בני אהרן בני אהרן ולא בנות אהרן אלא בל תקיף ובל תשחית מנלן

### Part 3
דכתיב לא תקפו פאת ראשכם ולא תשחית את פאת זקנך כל שישנו בהשחתה ישנו בהקפה והני נשי הואיל ולא איתנהו בהשחתה ליתנהו בהקפה

### Part 4
ומנלן דלא איתנהו בהשחתה איבעית אימא סברא דהא לא אית להו זקן ואיבעית אימא קרא דאמר קרא לא תקפו פאת ראשכם ולא תשחית את פאת זקנך

### Part 5
מדשני קרא בדיבוריה דאם כן ניכתוב רחמנא פאת זקנכם מאי זקנך זקנך ולא זקן אשתך

### Part 6
ולא והתניא זקן אשה והסריס שהעלו שער הרי הן כזקן לכל דבריהם מאי לאו להשחתה

### Part 7
אמר אביי להשחתה לא מצית אמרת דיליף פאת פאת מבני אהרן מה להלן נשים פטורות אף כאן נשים פטורות

### Part 8
ואי סבירא לן דכי כתב בני אהרן אכוליה ענינא כתיב נישתוק קרא מיניה ותיתי בקל וחומר ואנא אמינא ומה כהנים שריבה בהם הכתוב מצות יתירות בני אהרן ולא בנות אהרן ישראל לא כל שכן

### Part 9
אי לאו גזירה שוה הוה אמינא הפסיק הענין

### Part 10
השתא נמי נימא הפסיק הענין ואי משום גזירה שוה מיבעי ליה לכדתניא לא יגלחו יכול גילחו במספריים יהיה חייב תלמוד לומר לא תשחית

### Part 11
יכול לקטו במלקט וברהיטני יהא חייב תלמוד לומר לא יגלחו הא כיצד גילוח שיש בה השחתה הוי אומר זה תער

### Part 12
אם כן ניכתוב קרא את שבזקנך מאי פאת זקנך שמע מינה תרתי

### Part 13
ואלא הא דתניא זקן האשה והסריס שהעלו שער הרי הן כזקן לכל דבריהם למאי הלכתא אמר מר זוטרא לטומאת נגעים

### Part 14
טומאת נגעים בהדיא כתיבא ואיש או אשה כי יהיה בו נגע בראש או בזקן אלא אמר מר זוטרא לטהרת נגעים

### Part 15
טהרת נגעים נמי פשיטא כיון דבת טומאה היא בת טהרה היא איצטריך סלקא דעתך אמינא לצדדים כתיב איש או אשה כי יהיה בו נגע בראש או בזקן הדר אתאן לאיש קא משמע לן

### Part 16
איסי תני אף בל יקרחו נשים פטורות מאי טעמא דאיסי דדריש הכי בנים אתם לה׳ אלהיכם לא תתגדדו ולא תשימו קרחה בין עיניכם למת כי עם קדוש אתה לה׳ אלהיך בנים ולא בנות לקרחה

### Part 17
אתה אומר לקרחה או אינו אלא לגדידה כשהוא אומר כי עם קדוש אתה לה׳ אלהיך הרי גדידה אמור הא מה אני מקיים בנים ולא בנות לקרחה

### Part 18
ומה ראית לרבות את הגדידה ולהוציא את הקרחה מרבה אני את הגדידה שישנה במקום השער ושלא במקום שער ומוציא אני את הקרחה שאינה אלא במקום שער

### Part 19
ואימא בנים ולא בנות בין לקרחה בין לגדידה וכי כתב כי עם קדוש אתה לה׳ אלהיך בשריטה הוא דכתיב קסבר איסי שריטה וגדידה

>Credit : William Davidson Edition
>License : CC-BY-NC