
### Part 1
כאן להשיאו אשה כאן להוציא אשה מידו

### Part 2
אמר רב יוסף כל שסיחתו בבבל משיאין לו אשה והאידנא דאיכא רמאי חיישינן

### Part 3
זעירי הוה קא מישתמיט מיניה דרבי יוחנן דהוה אמר ליה נסיב ברתי יומא חד הוו קאזלי באורחא מטו לעורקמא דמיא ארכביה לרבי יוחנן אכתפיה וקא מעבר ליה אמר ליה אורייתן כשרה בנתין לא כשרן מאי דעתיך

### Part 4
אילימא מדתנן עשרה יוחסין עלו מבבל כהני לויי אטו כהני לויי וישראלי כולהו סליקו כי היכי דאישתיור מהני אישתיור נמי מהני אישתמיטתיה הא דאמר רבי אלעזר לא עלה עזרא מבבל עד שעשאה כסולת נקייה ועלה

### Part 5
עולא איקלע לפומבדיתא לבי רב יהודה חזייה לרב יצחק בריה דרב יהודה דגדל ולא נסיב אמר ליה מאי טעמא לא קא מנסיב ליה מר איתתא לבריה אמר ליה מי ידענא מהיכא אנסיב אמר ליה אטו אנן מי ידעינן מהיכא קאתינן דילמא מהנך דכתיב נשים בציון ענו בתלת בערי יהודה

### Part 6
וכי תימא נכרי ועבד הבא על בת ישראל הולד כשר ודילמא מהנך דכתיב בהו השכבים על מטות שן וסרחים על ערשותם ואמר רבי יוסי ברבי חנינא אלו בני אדם המשתינים מים בפני מטותיהם ערומים

### Part 7
ומגדף בה רבי אבהו אי הכי היינו דכתיב לכן עתה יגלו בראש גלים משום דמשתינים מים בפני מטותיהם ערומים יגלו בראש גולים

### Part 8
אלא אמר רבי אבהו אלו בני אדם שאוכלין ושותין זה עם זה ומדביקין מטותיהם זו בזו ומחליפין נשותיהם זה לזה ומסריחים ערסותם בשכבת זרע שאינה שלהם

### Part 9
אמר ליה היכי נעביד אמר ליה זיל בתר שתיקותא כי האי דבדקי בני מערבא כי מינצו בי תרי בהדי הדדי חזו הי מנייהו דקדים ושתיק אמרי האי מיוחס טפי

### Part 10
אמר רב שתיקותיה דבבל היינו יחוסא איני והא איקלע רב לבי בר שפי חלא ובדק בהו מאי לאו ביחסותא לא בשתיקותא הכי קאמר להו בדוקו אי שתקי אי לא שתקי

### Part 11
אמר רב יהודה אמר רב אם ראית שני בני אדם שמתגרים זה בזה שמץ פסול יש באחד מהן ואין מניחין אותו לידבק אחד בחבירו אמר רבי יהושע בן לוי אם ראית שתי משפחות המתגרות זו בזו שמץ פסול יש באחת מהן ואין מניחין אותה לידבק בחברתה

### Part 12
אמר רב פפא סבא משמיה דרב בבל בריאה מישון מיתה מדי חולה עילם גוססת ומה בין חולין לגוססין רוב חולין לחיים רוב גוססים למיתה

### Part 13
עד היכן היא בבל רב אמר עד נהר עזק ושמואל אמר עד נהר יואני לעיל בדיגלת עד היכא רב אמר עד בגדא ואוונא ושמואל אמר עד מושכני ולא מושכני בכלל והאמר רבי חייא בר אבא אמר שמואל מושכני הרי היא כגולה ליוחסין אלא עד מושכני ומושכני בכלל

### Part 14
לתחתית בדיגלת עד היכא אמר רב שמואל עד אפמייא תתאה תרתי אפמייא הויין חדא עיליתא וחדא תתייתא חדא כשירה וחדא פסולה ובין חדא לחדא פרסה וקא קפדי אהדדי ואפילו נורא לא מושלי אהדדי וסימניך דפסולתא הא דמישתעיא מישנית

### Part 15
לעיל בפרת עד היכא רב אמר עד אקרא דתולבקני ושמואל אמר עד גישרא דבי פרת ורבי יוחנן אמר עד מעברת דגיזמא לייט אביי ואיתימא רב יוסף אדרב

### Part 16
אדרב לייט אדשמואל לא לייט אלא לייט אדרב וכל שכן אדשמואל ואיבעית אימא לעולם אדרב לייט אדשמואל לא לייט וגישרא דבי פרת לתתאיה הוה קאי

>Credit : William Davidson Edition
>License : CC-BY-NC