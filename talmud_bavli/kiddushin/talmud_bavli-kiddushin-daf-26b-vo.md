
### Part 1
ולכתוב עליה פרוסבול ולקנות עמה נכסים שאין להם אחריות ואי אמרת בעינן צבורים כל שהוא למאי חזי

### Part 2
תרגומא רב שמואל בר ביסנא קמיה דרב יוסף כגון שנעץ בה מחט אמר ליה רב יוסף קבסתן איכפל תנא לאשמועינן מחט אמר רב אשי מאן לימא לן דלא תלה בה מרגניתא דשוויא אלפא זוזי

### Part 3
תא שמע אמר רבי אלעזר מעשה במדוני אחד שהיה בירושלים שהיו לו מטלטלין הרבה וביקש ליתנם במתנה אמרו לו אין לו תקנה עד שיקנם על גבי קרקע מה עשה הלך ולקח בית סלע סמוך לירושלים ואמר צפוני זה לפלוני ועמו מאה צאן ומאה חביות ומת וקיימו את דבריו

### Part 4
ואי אמרת בעינן צבורים בה בית סלע למאי חזי מי סברת בית סלע סלע ממש מאי סלע דנפיש טובא ואמאי קרו ליה סלע דקשי כסלע

### Part 5
תא שמע דאמר רב יהודה אמר רב מעשה באדם אחד שחלה בירושלים כרבי אליעזר ואמרי לה בריא היה כרבנן

### Part 6
שהיו לו מטלטלין הרבה וביקש ליתנם במתנה אמרו לו אין לו תקנה עד שיקנם על גבי קרקע מה עשה הלך ולקח בית רובע סמוך לירושלים ואמר טפח על טפח לפלוני ועמו מאה צאן ומאה חביות ומת וקיימו חכמים את דבריו ואי אמרת בעינן צבורים טפח על טפח למאי חזי

### Part 7
הכא במאי עסקינן לדמי הכי נמי מסתברא דאי סלקא דעתך מאה צאן ומאה חביות ממש ניקנינהו ניהליה בחליפין

### Part 8
ואלא מאי לדמי ניקנינהו ניהליה במשיכה אלא דליתיה למקבל מתנה הכי נמי דליתיה למקבל מתנה

### Part 9
וניזכינהו ניהליה אגב אחר לא סמכה דעתיה סבר שמיט ואכיל להו

### Part 10
ואלא מאי אין לו תקנה הכי קאמר למאי דלא סמכה דעתיה אין לו תקנה עד שיקנם על גבי קרקע

### Part 11
תא שמע מעשה ברבן גמליאל וזקנים שהיו באים בספינה אמר להם רבן גמליאל לזקנים עישור שאני עתיד למוד

>Credit : William Davidson Edition
>License : CC-BY-NC