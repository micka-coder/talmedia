
### Part 1
קטנה מן האירוסין אין עושים בה מאמר אלא מדעת אביה והנערה בין מדעת עצמה בין מדעת אביה (מה שאין כן בקידושין)

### Part 2
אלא אי איתמר הכי איתמר אמר רבי יוסי ברבי חנינא מאי טעמיה דרבי יוחנן אליבא דרבנן קידושין דמדעתה אביה ולא היא גירושין דבעל כרחה בין היא בין אביה

### Part 3
הרי מאמר דמדעתה וקתני בין היא ובין אביה התם במאמר דבעל כרחה ורבי היא דתניא העושה מאמר ביבמתו שלא מדעתה רבי אומר קנה וחכמים אומרים לא קנה

### Part 4
מאי טעמיה דרבי גמר מביאה דיבמה מה ביאה דיבמה בעל כרחה אף הכא נמי בעל כרחה ורבנן סברי ילפינן מקידושין מה קידושין דמדעתה אף הכא נמי דמדעתה

### Part 5
במאי קמיפלגי רבי סבר מילי דיבמה מיבמה הוה ליה למילף ורבנן סברי קידושין מקידושין הוה ליה למילף

### Part 6
הכי נמי מסתברא כדקא מתרץ רבי יוחנן מדקתני סיפא מה שאין כן בקידושין אלא נימא תיהוי תיובתא דריש לקיש אמר לך ריש לקיש הא מני רבי יהודה היא דאמר אין שתי ידים זוכות כאחת

### Part 7
אי רבי יהודה מה שאין כן בקידושין מה שאין כן בגירושין מיבעי ליה אין הכי נמי איידי דתנא מאמר דדמי לקידושין תנא נמי מה שאין כן בקידושין

### Part 8
ורבי יהודה מאי שנא מאמר הואיל וזקוקה ועומדת השתא דאתית להכי רבי יוחנן נמי לא תיקשי לך מעיקרא שאני מאמר הואיל וזקוקה ועומדת

### Part 9
תנן האיש מקדש את בתו כשהיא נערה בו ובשלוחו בו ובשלוחו אין בה ובשלוחה לא תיובתא דריש לקיש אמר לך ריש לקיש הא נמי רבי יהודה היא

### Part 10
ומי מצית מוקמת לה כרבי יהודה והקתני סיפא האומר לאשה התקדשי לי בתמרה זו התקדשי לי בזו ואמרינן מאן תנא התקדשי התקדשי

### Part 11
ואמר רבה רבי שמעון היא דאמר עד שיאמר שבועה לכל אחד ואחד

### Part 12
וכי תימא כולה רבי יהודה ובפרטי סבר לה כרבי שמעון ומי סבר לה

### Part 13
והתניא זה הכלל כלל אינו חייב אלא אחת פרט חייב על כל אחת ואחת דברי רבי מאיר רבי יהודה אומר שבועה לא לך לא לך לא לך חייב על כל אחת ואחת רבי אליעזר אומר לא לך לא לך לא לך ולא לך שבועה חייב על כל אחת ואחת רבי שמעון אומר לעולם אינו חייב עד שיאמר שבועה לכל אחד ואחד

### Part 14
אלא כולה רבי שמעון היא ובשליחות סבר לה כרבי יהודה

### Part 15
רבי אסי לא על לבי מדרשא אשכחיה לרבי זירא אמר ליה מאי אמור האידנא בי מדרשא אמר ליה אף אנא לא עייל רבי אבין הוא דעייל ואמר חברותא כולה כרבי יוחנן וצווח ריש לקיש כי כרוכיא ויצאה והיתה וליכא דאשגח ביה אמר ליה רבי אבין בר סמכא הוא אמר ליה אין כמין ימא לטיגני הוא

### Part 16
אמר רב נחמן בר יצחק אנא לא רבי אבין ברבי חייא ולא רבי אבין בר כהנא אלא רבי אבין סתם למאי נפקא מינה למירמא דידיה אדידיה

### Part 17
בעא מיניה רבא מרב נחמן

>Credit : William Davidson Edition
>License : CC-BY-NC