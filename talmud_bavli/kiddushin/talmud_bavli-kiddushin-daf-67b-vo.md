
### Part 1
כל מקום דסיפא לאתויי גר שנשא ממזרת אלא אי אמרת רבי יוסי היא כל מקום דרישא כדאמרן איזו זו כדאמרן אלא כל מקום דסיפא לאתויי מאי

### Part 2
ולטעמיך לרבי יהודה איזו זו דסיפא למה לי אלא איידי דתנא רישא איזו זו תנא סיפא איזו זו הכי נמי איידי דתנא רישא כל מקום תנא נמי סיפא כל מקום

### Part 3
גופא כי אתא רבין אמר רבי יוחנן באומות הלך אחר הזכר נתגיירו הלך אחר הפגום שבשניהם

### Part 4
מאי באומות הלך אחר הזכר כדתניא מנין לאחד מן האומות שבא על הכנענית והוליד בן שאתה רשאי לקנותו בעבד

### Part 5
תלמוד לומר וגם מבני התושבים הגרים עמכם מהם תקנו יכול אף עבד שבא על שפחה מן האומות והוליד בן שאתה רשאי לקנותו בעבד תלמוד לומר אשר הולידו בארצכם מן הנולדין בארצכם ולא מן הגרים בארצכם

### Part 6
נתגיירו הלך אחר הפגום שבשניהם במאי אילימא במצרי שנשא עמונית מאי פגום איכא עמוני ולא עמונית

### Part 7
אלא בעמוני שנשא מצרית ואי זכר הוי האי שדיא אבתריה דידיה ואם נקבה הויא שדיא אבתרה דידה

### Part 8
כל שאין לה עליו קידושין מנא הני מילי דאמר רבי חייא בר אבא אמר רבי יוחנן ומטו בה משום דרבי ינאי ורב אחא בריה דרבא ומטו בה משום רבי יוסי הגלילי אמר קרא ויצאה מביתו והלכה והיתה לאיש אחר לאחרים ולא לקרובים

### Part 9
מתקיף לה רבי אבא ואימא לאחר ולא לבן בן בהדיא כתיב ביה לא יקח איש את אשת אביו אחר למה לי שמע מינה לאחרים ולא לקרובים

### Part 10
ואימא אידי ואידי לבן הא לכתחילה והא דיעבד

### Part 11
לכתחילה מאחות אשה נפקא ומה אחות אשה בכרת לא תקדש חייבי מיתות בית דין לא כל שכן

### Part 12
ואימא אידי ואידי באחות אשה הא לכתחילה הא דיעבד אין הכי נמי

### Part 13
אשכחן אחות אשה שאר עריות מנלן ילפינן מאחות אשה מה אחות אשה מיוחדת שהיא ערוה וחייבין על זדונה כרת ועל שגגתה חטאת ולא תפסי בה קידושין אף כל שהיא ערוה וחייבין על זדונה כרת ועל שגגתה חטאת לא תפסי בה קידושין

### Part 14
בשלמא כולהו אתיין אלא אשת איש ואשת אח איכא למיפרך מה לאחות אשה שכן אין לה היתר במקום מצוה תאמר באשת אח שיש לה היתר במקום מצוה

### Part 15
אשת איש נמי איכא למיפרך מה להנך שכן אין לה היתר בחיי אוסרן תאמר באשת איש שיש לה היתר בחיי אוסרן

### Part 16
אלא אמר רבי יונה ואיתימא רב הונא בריה דרב יהושע אמר קרא כל אשר יעשה מכל התועבת האלה ונכרתו הוקשו כל העריות כולם לאחות אשה מה אחות אשה לא תפסי בה קידושין אף כל עריות כולם לא תפסי בה קידושין

### Part 17
אי הכי

>Credit : William Davidson Edition
>License : CC-BY-NC