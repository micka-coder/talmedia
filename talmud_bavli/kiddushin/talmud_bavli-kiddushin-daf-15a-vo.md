
### Part 1
ואידך ההיא לגזירה שוה הוא דאתא דתניא רבי אליעזר אומר מנין לרציעה שהיא באזן ימנית נאמר כאן אזן ונאמר להלן אזן מה להלן ימין אף כאן ימין

### Part 2
ואידך אם כן לימא קרא אזן מאי אזנו

### Part 3
ואידך ההוא מיבעי ליה אזנו ולא אזנה ואידך נפקא לה מואם יאמר העבד העבד ולא אמה

### Part 4
ואידך מיבעי ליה עד שיאמר כשהוא עבד

### Part 5
ואידך מעבד העבד נפקא ואידך עבד העבד לא דריש

### Part 6
מאי טעמא דתנא קמא דאמר מוכר עצמו אין מעניקין לו מיעט רחמנא גבי מכרוהו בית דין העניק תעניק לו לו ולא למוכר עצמו

### Part 7
ואידך ההוא מיבעי ליה לו ולא ליורשיו יורשיו אמאי לא שכיר קרייה רחמנא מה שכיר פעולתו ליורשיו אף האי פעולתו ליורשיו אלא לו ולא לבעל חובו

### Part 8
מדסבירא לן בעלמא כרבי נתן דתניא אמר רבי נתן מנין לנושה בחברו מנה וחברו בחברו מנין שמוציאין מזה ונותנין לזה תלמוד לומר ונתן לאשר אשם לו

### Part 9
אתא לו לאפוקי ואידך בעלמא נמי לא סבירא לן כרבי נתן

### Part 10
מאי טעמא דתנא קמא דאמר מוכר עצמו אין רבו מוסר לו שפחה כנענית מיעט רחמנא גבי מכרוהו בית דין אם אדניו יתן לו אשה לו ולא למוכר עצמו ואידך לו בעל כרחו

### Part 11
ואידך מכי משנה שכר שכיר נפקא דתניא כי משנה שכר שכיר עבדך שכיר אינו עובד אלא ביום עבד עברי עובד בין ביום ובין בלילה

### Part 12
וכי תעלה על דעתך שעבד עברי עובד בין ביום ובין בלילה והלא כבר נאמר כי טוב לו עמך עמך במאכל עמך במשתה ואמר רבי יצחק מכאן שרבו מוסר לו שפחה כנענית

### Part 13
ואידך אי מהתם הוה אמינא הני מילי מדעתיה אבל בעל כרחו אימא לא קא משמע לן

### Part 14
אלא מאן תנא דלא יליף שכיר שכיר האי תנא הוא דתניא ושב אל משפחתו וגו׳ אמר רבי אליעזר בן יעקב במה הכתוב מדבר אי במוכר עצמו הרי כבר אמור

### Part 15
אי בנרצע הרי כבר אמור הא אין הכתוב מדבר אלא במכרוהו בית דין שתים ושלש שנים לפני היובל שהיובל מוציאו ואי סלקא דעתך יליף שכיר שכיר למה לי נילף שכיר שכיר

### Part 16
אמר רב נחמן בר יצחק לעולם יליף שכיר שכיר ואיצטריך סלקא דעתך אמינא מוכר עצמו הוא דלא עבד איסורא אבל מכרוהו בית דין דעבד איסורא אימא ניקנסיה קא משמע לן

### Part 17
אמר מר אי בנרצע הרי כבר אמור מאי היא דתניא ושבתם איש אל אחזתו ואיש אל משפחתו וגו׳ במה הכתוב מדבר אי במוכר עצמו הרי כבר אמור

### Part 18
אי במכרוהו בית דין הרי כבר אמור הא אין הכתוב מדבר אלא בנרצע שתים ושלש שנים לפני היובל שהיובל מוציאו מאי משמע אמר רבא בר שילא אמר קרא איש איזהו דבר שנוהג באיש ואין נוהג באשה הוי אומר זו רציעה

### Part 19
ואיצטריך למיכתב מכרוהו בית דין ואיצטריך למיכתב נרצע דאי אשמעינן מכרוהו בית דין משום דלא מטאי זמניה אבל נרצע דמטאי זמניה אימא ניקנסיה

### Part 20
ואי אשמעינן נרצע משום דעבד ליה שש אבל מכרוהו בית דין דלא עבד ליה שש אימא לא צריכא

### Part 21
ואיצטריך למיכתב ושבתם ואיצטריך למיכתב לעולם דאי כתב רחמנא לעולם הוה אמינא לעולם ממש כתב רחמנא ושבתם

### Part 22
ואי כתב רחמנא ושבתם הוה אמינא הני מילי היכא דלא עבד שש אבל היכא דעבד שש לא יהא סופו חמור מתחלתו מה תחלתו שש אף סופו נמי שש קמשמע לן לעולם לעולמו של יובל

### Part 23
אלא מאן תנא דלא יליף שכיר שכיר רבי היא דתניא

>Credit : William Davidson Edition
>License : CC-BY-NC