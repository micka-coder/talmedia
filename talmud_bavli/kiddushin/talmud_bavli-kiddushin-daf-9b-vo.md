
### Part 1
יציאה בעינן לשמה אף הוייה בעינן לשמה או דלמא הויות להדדי מקשינן מה הוייה דכסף לא בעינן לשמה אף הוייה דשטר לא בעינן לשמה

### Part 2
בתר דבעיא הדר פשטה הוייה ליציאה מקשינן דאמר קרא ויצאה והיתה

### Part 3
איתמר כתבו לשמה ושלא מדעתה רבא ורבינא אמרי מקודשת רב פפא ורב שרביא אמרי אינה מקודשת אמר רב פפא אימא טעמא דידהו ואימא טעמא דידי אימא טעמא דידהו דכתיב ויצאה והיתה מקיש הוייה ליציאה מה יציאה לשמה ושלא מדעתה אף הוייה נמי לשמה ושלא מדעתה

### Part 4
ואימא טעמא דידי ויצאה והיתה מקיש הוייה ליציאה מה יציאה בעינן דעת מקנה אף הוייה בעינן דעת מקנה

### Part 5
מיתיבי אין כותבין שטרי אירוסין ונשואין אלא מדעת שניהן מאי לאו שטרי אירוסין ונשואין ממש לא שטרי פסיקתא וכדרב גידל אמר רב

### Part 6
דאמר רב גידל אמר רב כמה אתה נותן לבנך כך וכך לבתך כך וכך עמדו וקדשו קנו הן הן הדברים הנקנים באמירה

### Part 7
ובביאה מנא לן אמר רבי אבהו אמר רבי יוחנן דאמר קרא בעלת בעל מלמד שנעשה לה בעל על ידי בעילה אמר ליה רבי זירא לרבי אבהו ואמרי לה ריש לקיש לרבי יוחנן כעורה זו ששנה רבי ובעלה מלמד שנקנית בביאה

### Part 8
אי מהתם הוה אמינא עד דמקדש והדר בעיל קא משמע לן

### Part 9
מתקיף לה רבי אבא בר ממל אם כן נערה המאורסה דאמר רחמנא בסקילה היכי משכחת לה

### Part 10
אי דאקדיש והדר בעיל בעולה היא אי דאקדיש ולא בעיל לאו כלום הוא אמרוה רבנן קמיה דאביי משכחת לה כגון שבא עליה ארוס שלא כדרכה

### Part 11
אמר להו אביי עד כאן לא פליגי רבי ורבנן אלא באחר אבל בעל דברי הכל אם בא עליה שלא כדרכה עשאה בעולה

### Part 12
מאי היא דתניא באו עליה עשרה אנשים ועדיין היא בתולה כולן בסקילה רבי אומר אומר אני הראשון בסקילה וכולן בחנק

### Part 13
אמר רב נחמן בר יצחק משכחת לה כגון שקדשה בשטר הואיל וגומר ומוציא גומר ומכניס

### Part 14
ורבי יוחנן האי ובעלה מאי עביד ליה ההוא מיבעי ליה זו נקנית בביאה ואין אמה העבריה נקנית בביאה

### Part 15
סלקא דעתך אמינא תיתי בקל וחומר מיבמה ומה יבמה שאין נקנית בכסף נקנית בביאה זו שנקנית בכסף אינו דין שנקנית בביאה

### Part 16
מה ליבמה שכן זקוקה ועומדת סלקא דעתך אמינא הואיל וכתב אם אחרת יקח לו הקישה הכתוב לאחרת מה אחרת מיקניא בביאה אף אמה העבריה מיקניא בביאה קא משמע לן

### Part 17
ורבי האי סברא מנא ליה אם כן לכתוב רחמנא ובעל מאי ובעלה שמע מינה תרתי

### Part 18
ולרבא דאמר בר אהינא אסברה לי כי יקח איש אשה ובעלה קידושין המסורין לביאה הוו קידושין קידושין שאין מסורין לביאה לא הוו קידושין מאי איכא למימר

### Part 19
אם כן נכתוב קרא או בעלה מאי ובעלה שמע מינה כולהו

### Part 20
ורבי האי בעלת בעל מאי עביד ליה האי מיבעי ליה בעל עושה אותה בעולה שלא כדרכה ואין אחר עושה אותה בעולה שלא כדרכה

### Part 21
ומי אית ליה לרבי האי סברא והתניא באו עליה עשרה אנשים ועדיין היא בתולה כולם בסקילה רבי אומר אומר אני הראשון בסקילה וכולם בחנק

>Credit : William Davidson Edition
>License : CC-BY-NC