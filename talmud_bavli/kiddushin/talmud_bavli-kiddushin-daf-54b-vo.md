
### Part 1
תרי תנאי נינהו ואליבא דרבי יהודה

### Part 2
אמר עולא משמיה דבר פדא אומר היה רבי מאיר הקדש במזיד מתחלל בשוגג אין מתחלל ולא אמרו בשוגג מתחלל אלא לענין קרבן בלבד וכי מאחר דאין מתחלל קרבן במאי מחייב

### Part 3
אלא כי אתא רבין פריש משמיה דבר פדא אומר היה רבי מאיר הקדש במזיד מתחלל בשוגג אין מתחלל ולא אמרו בשוגג מתחלל אלא לענין אכילה בלבד

### Part 4
אמר רב נחמן אמר רב אדא בר אהבה הלכה כרבי מאיר במעשר הואיל וסתם לן תנא כותיה והלכה כרבי יהודה בהקדש הואיל וסתם לן תנא כותיה

### Part 5
כרבי מאיר במעשר מאי היא דתנן כרם רבעי בית שמאי אומרים אין לו חומש ואין לו ביעור ובית הלל אומרים יש לו

### Part 6
בית שמאי אומרים יש לו פרט ויש לו עוללות ובית הלל אומרים כולו לגת

### Part 7
מאי טעמא דבית הלל גמרי קדש קדש ממעשר מה מעשר יש לו חומש ויש לו ביעור אף כרם רבעי יש לו חומש ויש לו ביעור ובית שמאי לא גמרי קדש קדש ממעשר

### Part 8
ובית הלל אומרים כמעשר כמאן סבירא להו אי כרבי יהודה אמאי כולו לגת האמר מעשר ממון הדיוט הוא אלא לאו כרבי מאיר

### Part 9
כרבי יהודה בהקדש מאי היא דתנן שילח ביד פיקח ונזכר עד שלא הגיע אצל חנווני חנווני מעל לכשיוציא

### Part 10
וכרבי יהודה במעשר מי לא תנן והתנן הפודה מעשר שני שלו מוסיף עליו חמישיתו בין משלו בין שניתן לו במתנה מני אילימא רבי מאיר היא מי מצי יהיב ליה במתנה והאמר מעשר ממון גבוה הוא אלא לאו רבי יהודה

### Part 11
לא לעולם רבי מאיר והכא במאי עסקינן כגון דיהיב ניהליה בטיבליה וקסבר מתנות שלא הורמו כמי שלא הורמו דמיין

### Part 12
תא שמע הפודה נטע רבעי שלו מוסיף עליו חמישיתו בין משלו בין שניתן לו במתנה מני אילימא רבי מאיר מי מצי יהיב ליה והא גמרי קדש קדש ממעשר אלא לאו רבי יהודה

### Part 13
לעולם רבי מאיר והכא במאי עסקינן כגון דיהיב כשהוא סמדר ודלא כרבי יוסי דאמר סמדר אסור מפני שהוא פרי

### Part 14
תא שמע משך הימנו מעשר בסלע ולא הספיק לפדותו עד שעמד בשתים נותן סלע ומשתכר בסלע ומעשר שני שלו מני אילימא רבי מאיר אמאי משתכר בסלע ונתן את הכסף וקם לו אמר רחמנא אלא לאו רבי יהודה

### Part 15
לעולם רבי יהודה והכא חד סתמא והכא תרי סתמי

### Part 16
ואי סתמא דוקא מה לי חד סתמא מה לי תרי סתמי אמר רב נחמן בר יצחק הלכה כרבי מאיר הואיל ותנן בבחירתא כוותיה

>Credit : William Davidson Edition
>License : CC-BY-NC