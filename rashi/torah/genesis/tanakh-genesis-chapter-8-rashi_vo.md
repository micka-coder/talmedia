
### passuk 1
<b>ויזכר אלהים.</b> זה השם מדת הדין הוא, ונהפכה למדת רחמים על ידי תפלת הצדיקים, ורשעתן של רשעים הופכת מדת רחמים למדת הדין, שנאמר (בראשית ו ה) וירא ה' כי רבה רעת האדם וגו' ויאמר ה' אמחה, והוא שם מדת רחמים: 
<b>ויזכור אלהים את נח וגו'.</b> מה זכר להם לבהמות, זכות שלא השחיתו דרכם קודם לכן ושלא שמשו בתבה: 
<b>ויעבר אלהים רוח.</b> רוח תנחומין והנחה עברה לפניו: 
<b>על הארץ.</b> על עסקי הארץ: 
<b>וישכו.</b> כמו (אסתר ב א) כשוך חמת המלך לשון הנחת חמה:

### passuk 2
<b>ויסכרו מעינות.</b> כשנפתחו כתיב (ז יא) כל מעינות, וכאן אין כתיב כל, לפי שנשתירו מהם אותן שיש בהם צורך לעולם, כגון חמי טבריא וכיוצא בהם: 
<b>ויכלא.</b> וימנע, כמו (תהלים מ יב) לא תכלא רחמיך, (בראשית כג ו) לא יכלה ממך:

### passuk 3
<b>מקצה חמשים ומאת יום.</b> התחילו לחסור, והוא אחד בסיון כיצד בעשרים ושבעה בכסלו פסקו הגשמים הרי שלשה מכסלו ועשרים ותשעה מטבת הרי שלשים ושנים, ושבט ואדר וניסן ואייר מאה ושמונה עשר הרי מאה וחמשים:

### passuk 4
<b>בחדש השביעי.</b> סיון והוא שביעי לכסלו שבו פסקו הגשמים: 
<b>בשבעה עשר יום.</b> מכאן אתה למד שהיתה התבה משקעת במים אחת עשרה אמה, שהרי כתיב (פסוק ה) בעשירי באחד לחדש נראו ראשי ההרים, זה אב שהוא עשירי (למרחשון) לירידת גשמים והם היו גבוהים על ההרים חמש עשרה אמה וחסרו מיום אחד בסיון עד אחד באב חמש עשרה אמה לששים יום, הרי אמה לארבעה ימים, נמצא שבששה עשר בסיון לא חסרו אלא ארבע אמות, ונחה התבה ליום המחרת, למדת שהיתה משקעת אחת עשרה אמה במים שעל ראשי ההרים:

### passuk 5
<b>בעשירי וגו'. נראו ראשי ההרים.</b> זה אב, שהוא עשירי למרחשון שהתחיל הגשם ואם תאמר הוא אלול ועשירי לכסלו שפסק הגשם, כשם שאתה אומר בחדש השביעי סיון והוא שביעי להפסקה. אי אפשר לומר כן, על כרחך שביעי אי אתה מונה אלא להפסקה, שהרי לא כלו ארבעים יום של ירידת גשמים ומאה וחמשים של תגברת המים עד אחד בסיון, ואם אתה אומר שביעי לירידה אין זה סיון והעשירי אי אפשר למנות אלא לירידה, שאם אתה אומר להפסקה והוא אלול, אי אתה מוצא בראשון באחד לחדש חרבו המים מעל הארץ, שהרי מקץ ארבעים משנראו ראשי ההרים שלח את העורב, ועשרים ואחד יום הוחיל בשליחות היונה, הרי ששים יום משנראו ראשי ההרים עד שחרבו פני האדמה, ואם תאמר באלול נראו, נמצא שחרבו במרחשון, והוא קורא אותו ראשון ואין זה אלא תשרי, שהוא ראשון לבריאת עולם, ולרבי יהושע הוא ניסן: 

### passuk 6
<b>מקץ ארבעים יום.</b> משנראו ראשי ההרים: 
<b>את חלון התבה אשר עשה.</b> לצהר, ולא זה פתח התבה העשוי לביאה ויציאה:

### passuk 7
<b>יצוא ושוב.</b> הולך ומקיף סביבות התבה ולא הלך בשליחותו שהיה חושדו על בת זוגו, כמו ששנינו באגדת חלק (סנהדרין קח:): 
<b>עד יבשת המים.</b> פשוטו כמשמעו אבל מדרש אגדה מוכן היה העורב לשליחות אחרת בעצירת גשמים בימי אליהו, שנאמר (מלכים א' יז ו) והערבים מביאים לו לחם ובשר:

### passuk 8
<b>וישלח את היונה.</b> לסוף שבעה ימים שהרי כתיב ויחל עוד שבעת ימים אחרים, מכלל זה אתה למד שאף בראשונה הוחיל שבעה ימים: 
<b>וישלח.</b> אין זה לשון שליחות אלא לשון שלוח, שלחה ללכת לדרכה, ובזו יראה אם קלו המים שאם תמצא מנוח לא תשוב אליו:

### passuk 9

### passuk 10
<b>ויחל.</b> לשון המתנה, וכן (איוב כט כא) לי שמעו ויחלו, והרבה יש במקרא:

### passuk 11
<b>טרף בפיה.</b> אומר אני שזכר היה לכן קוראו פעמים לשון זכר ופעמים לשון נקבה, לפי שכל יונה שבמקרא לשון נקבה, כמו (שה"ש ה יב) כיונים על אפיקי מים רוחצות, (יחזקאל ז טז) כיוני הגאיות כלם המות וכמו (הושע ז יא) כיונה פותה: 
<b>טרף.</b> חטף, ומדרש אגדה לשון מזון, ודרשו בפיה, לשון מאמר, אמרה יהיו מזונותי מרורין כזית בידו של הקדוש ברוך הוא ולא מתוקין כדבש בידי בשר ודם:

### passuk 12
<b>וייחל.</b> הוא לשון ויחל, אלא שזה לשון ויפעל וזה לשון ויתפעל ויחל וימתין, וייחל ויתמתן:

### passuk 13
<b>בראשון.</b> לרבי אליעזר הוא תשרי, ולרבי יהושע הוא ניסן: 
<b>חרבו.</b> נעשה כמין טיט, שקרמו פניה של מעלה:

### passuk 14
<b>בשבעה ועשרים.</b> וירידתן בחדש השני בשבעה עשר, אלו אחד עשר ימים שהחמה יתרה על הלבנה, שמשפט דור המבול שנה תמימה היה: 
<b>יבשה.</b> נעשה גריד כהלכתה:

### passuk 15

### passuk 16
<b>אתה ואשתך וגו'.</b> איש ואשתו, כאן התיר להם תשמיש המטה:

### passuk 17
<b>היצא.</b> הוצא כתיב היצא קרי היצא, אמור להם שיצאו. הוצא, אם אינם רוצים לצאת הוציאם אתה: 
<b>ושרצו בארץ.</b> ולא בתיבה, מגיד שאף הבהמה והעוף נאסרו בתשמיש:

### passuk 18

### passuk 19
<b>למשפחתיהם.</b> קבלו עליהם על מנת לדבק במינן:

### passuk 20
<b>מכל הבהמה הטהורה.</b> אמר לא צוה לי הקדוש ברוך הוא להכניס מאלו שבעה שבעה אלא כדי להקריב קרבן מהם:

### passuk 21
<b>מנעריו.</b> מנעריו כתיב משננער לצאת ממעי אמו נתן בו יצר הרע: 
<b>לא אסף. ולא אסף.</b> כפל הדבר לשבועה, הוא שכתוב (ישעיהו נד ט) אשר נשבעתי מעבר מי נח, ולא מצינו בה שבועה אלא זו שכפל דבריו והיא שבועה, וכן דרשו חכמים במסכת שבועות (לו א): 

### passuk 22
<b>עוד כל ימי הארץ וגו' לא ישבתו.</b> שש עתים הללו שני חדשים לכל אחד ואחד, כמו ששנינו חצי תשרי ומרחשון וחצי כסלו זרע, חצי כסלו וטבת וחצי שבט קור וכו': 
<b>קור.</b> קשה מחורף: 
<b>חורף.</b> עת זרע שעורים וקטניות החריפין להתבשל מהר הוא חצי שבט ואדר וחצי ניסן: 
<b>קציר.</b> חצי ניסן ואייר וחצי סיון: 
<b>קיץ.</b> חצי סיון תמוז וחצי אב, הוא זמן לקיטת תאנים וזמן שמיבשים אותן בשדות, ושמו קיץ כמו (שמואל ב טז ב) והלחם והקיץ לאכול הנערים: 
<b>חום.</b> הוא סוף ימות החמה חצי אב ואלול וחצי תשרי, שהעולם חם ביותר, כמו ששנינו במסכת יומא (כט א) שלהי קייטא קשי מקייטא: 
<b>ויום ולילה לא ישבתו.</b> מכלל ששבתו כל ימות המבול, שלא שמשו המזלות ולא נכר בין יום ובין לילה: 
<b>לא ישבתו.</b> לא יפסקו כל אלה מלהתנהג כסדרן: 

>Credit : http://mobile.tora.ws (on your way)
>License : Public Domain