
### passuk 1
<b>אני אל שדי.</b> אני הוא שיש די באלהותי לכל בריה, לפיכך התהלך לפני ואהיה לך לאלוה ולפטרון, וכן כל מקום שהוא במקרא פרושו די יש לו, והכל לפי הענין: 
<b>התהלך לפני.</b> כתרגומו פלח קדמי, הדבק בעבודתי: 
<b>והיה תמים.</b> אף זה צווי אחר צווי, היה שלם בכל נסיונותי ולפי מדרשו התהלך לפני במצות מילה, ובדבר הזה תהיה תמים, שכל זמן שהערלה בך אתה בעל מום לפני. דבר אחר והיה תמים, עכשיו אתה חסר חמשה אברים שתי עינים, שתי אזנים, וראש הגויה שאוסיף לך אות על שמך ויהיו מנין אותיותיך מאתים ארבעים ושמונה כמנין אבריך:

### passuk 2
<b>ואתנה בריתי.</b> ברית של אהבה וברית הארץ להורישה לך על ידי מצוה זו:

### passuk 3
<b>ויפל אברם על פניו.</b> ממורא השכינה, שעד שלא מל לא היה בו כח לעמוד ורוח הקדש נצבת עליו, וזהו שנאמר בבלעם (במדבר כד ד) נפל וגלוי עינים בברייתא דרבי אליעזר מצאתי כן:

### passuk 4

### passuk 5
<b>כי אב המון גוים.</b> לשון נוטריקון של שמו ורי"ש שהיתה בו בתחלה, שלא היה אב אלא לארם שהוא מקומו ועכשיו אב לכל העולם, לא זזה ממקומה, שאף יו"ד של שרי נתרעמה על השכינה עד שנתוספה ליהושע, שנאמר (במדבר יג טז) ויקרא משה להושע בן נון יהושע:

### passuk 6
<b>ונתתיך לגוים.</b> ישראל ואדום, שהרי ישמעאל כבר היה לו ולא היה מבשרו עליו:

### passuk 7
<b>והקמתי את בריתי.</b> ומה היא הברית, להיות לך לאלהים:

### passuk 8
<b>לאחזת עולם.</b> ושם אהיה להם לאלהים, אבל הדר בחוצה לארץ דומה כמי שאין לו אלוה:

### passuk 9
<b>ואתה.</b> וא"ו זו מוסיף על ענין ראשון אני הנה בריתי אתך, ואתה הוי זהיר לשמרו, ומה היא שמירתו, (פסוק י) זאת בריתי אשר תשמרו המול לכם וגו':

### passuk 10
<b>ביני וביניכם וגו'.</b> אותם של עכשיו: 
<b>ובין זרעך אחריך.</b> העתידין להולד: 
<b>המול.</b> כמו להמול כמו שאתה אומר עשות, כמו לעשות:

### passuk 11
<b>ונמלתם.</b> כמו ומלתם והנו"ן בו יתרה ליסוד הנופל בו לפרקים, כגון נ' של נושך ונ' של נושא ונמלתם, כמו ונשאתם, אבל ימול לשון יפעל כמו יעשה, יאכל:

### passuk 12
<b>יליד בית.</b> שילדתו השפחה בבית: 
<b>ומקנת כסף.</b> שקנאו משנלד:

### passuk 13
<b>המול ימול יליד ביתך.</b> כאן כפל עליו ולא אמר לשמונה ימים, ללמדך שיש יליד בית נמול לאחר שמנה ימים, כמו שמפורש במסכת שבת (דף קלח ב):

### passuk 14
<b>וערל זכר.</b> כאן למד שהמילה באותו מקום שהוא נכר בין זכר לנקבה: 
<b>אשר לא ימול.</b> משיגיע לכלל ענשין ונכרתה, אבל אביו אין ענוש עליו כרת אבל עובר בעשה: 
<b>ונכרתה הנפש.</b> הולך ערירי ומת קודם זמנו:

### passuk 15
<b>לא תקרא את שמה שרי.</b> דמשמע שרי לי ולא לאחרים כי שרה סתם שמה, שתהא שרה על כל:

### passuk 16
<b>וברכתי אתה.</b> ומה היא הברכה, שחזרה לנערותה, שנאמר (לקמן יח יב) אחרי בלתי היתה לי עדנה: 
<b>וברכתיה.</b> בהנקת שדים, כשנצרכה לכך ביום משתה של יצחק, שהיו מרננים עליהם שהביאו אסופי מן השוק ואומרים בננו הוא, והביאה כל אחת בנה עמה ומניקתה לא הביאה, והיא היניקה את כלם, הוא שנאמר (כא ז) היניקה בנים שרה בראשית רבה (נג ט) רמזו במקצת:

### passuk 17
<b>ויפל אברהם על פניו ויצחק.</b> זה תירגם אנקלוס וחדי, לשון שמחה, ושל שרה לשון מחוך למדת שאברהם האמין ושמח, ושרה לא האמינה ולגלגה. וזהו שהקפיד הקדוש ברוך הוא על שרה ולא הקפיד על אברהם: 
<b>הלבן.</b> יש תמיהות שהן קימות כמו (ש"א ב כז) הנגלה נגליתי, (ש"ב טו כז) הראה אתה, אף זו היא קימת, וכך אמר בלבו הנעשה חסד זה לאחר מה שהקדוש ברוך הוא עושה לי: 
<b>ואם שרה הבת תשעים שנה.</b> היתה כדאי לילד ואף על פי שדורות הראשונים היו מולידין בני חמש מאות שנה, בימי אברהם נתמעטו השנים כבר ובא תשות כח לעולם, וצא ולמד מעשרה דורות שמנח ועד אברהם שמיהרו תולדותיהן בני ששים ובני שבעים:

### passuk 18
<b>לו ישמעאל יחיה.</b> הלואי שיחיה ישמעאל, איני כדאי לקבל מתן שכר כזה: 
<b>יחיה לפניך.</b> יחיה ביראתך, כמו (פסוק א) התהלך לפני, פלח קדמי:

### passuk 19
<b>אבל.</b> לשון אמתת דברים, וכן (לקמן מב כא) אבל אשמים אנחנו, (מ"ב ד יד) אבל בן אין לה: 
<b>וקראת את שמו יצחק.</b> על שם הצחוק ויש אומרים על שם י' נסיונות, וצ' שנה של שרה, וח' ימים שנמול, וק' שנה של אברהם:
<b>והקימתי את בריתי.</b> למה נאמר, והרי כבר כתיב (פסוק ט) ואתה את בריתי תשמור אתה וזרעך וגו' אלא לפי שאומר (פסוק ז) והקמתי וגו', יכול בני ישמעאל ובני קטורה בכלל הקיום, תלמוד לומר והקמותי את בריתי אתו, ולא עם אחרים. ואת בריתי אקים את יצחק למה נאמר, [אלא למד שהיה קדוש מבטן]. דבר אחר אמר ר' אבא מכאן למד קל וחומר בן הגבירה מבן האמה, כתיב (פסוק כ) כי הנה ברכתי אותו והפריתי אותו והרביתי אותו, זה ישמעאל וקל וחמר ואת בריתי אקים את יצחק: 
<b>את בריתי.</b> ברית המילה תהא מסורה לזרעו של יצחק: 

### passuk 20
<b>שנים עשר נשיאם.</b> כעננים יכלו, כמו (משלי כה יד) נשיאים ורוח:

### passuk 21

### passuk 22
<b>מעל אברהם.</b> לשון נקיה הוא כלפי שכינה, ולמדנו שהצדיקים מרכבתו של מקום:

### passuk 23
<b>בעצם היום.</b> בו ביום שנצטוה, ביום ולא בלילה, לא נתיירא לא מן הגוים ולא מן הלצנים, ושלא יהיו אויביו ובני דורו אומרים אלו ראינוהו לא הנחנוהו למול ולקים מצותו של מקום: 
<b>וימל.</b> לשון ויפעל:

### passuk 24
<b>בהמלו.</b> בהפעלו, כמו (ב ד) בהבראם:

### passuk 25
<b>בהמלו את בשר ערלתו.</b> באברהם לא נאמר את, לפי שלא היה חסר אלא חתוך בשר, שכבר נתמעך על ידי תשמיש, אבל ישמעאל שהיה ילד הוזקק לחתוך ערלה ולפרוע המילה, לכך נאמר בו את:

### passuk 26
<b>בעצם היום הזה.</b> שמלאו לאברהם תשעים ותשע שנה ולישמעאל שלש עשרה שנים נמול אברהם וישמעאל בנו:

>Credit : http://mobile.tora.ws (on your way)
>License : Public Domain