
### passuk 1
<b>וירא אליו.</b> לבקר את החולה אמר רבי חמא בר חנינא יום שלישי למילתו היה, ובא הקדוש ברוך הוא ושאל בשלומו: 
<b>באלוני ממרא.</b> הוא שנתן לו עצה על המילה, לפיכך נגלה עליו בחלקו: 
<b>ישב.</b> ישב כתיב, בקש לעמוד, אמר לו הקדוש ברוך הוא שב ואני אעמד, ואתה סימן לבניך, שעתיד אני להתיצב בעדת הדינין והן יושבין, שנאמר (תהלים פב א) אלהים נצב בעדת אל: 
<b>פתח האהל.</b> לראות אם יש עובר ושב ויכניסם בביתו: 
<b>כחם היום.</b> הוציא הקדוש ברוך הוא חמה מנרתיקה שלא להטריחו באורחים, ולפי שראהו מצטער שלא היו אורחים באים, הביא המלאכים עליו בדמות אנשים:

### passuk 2
<b>והנה שלשה אנשים.</b> אחד לבשר את שרה ואחד להפוך את סדום ואחד לרפאות את אברהם, שאין מלאך אחד עושה שתי שליחיות תדע לך שכן כל הפרשה הוא מזכירן בלשון רבים (פסוק ח) ויאכלו (פסוק ט) ויאמרו אליו, ובבשורה נאמר (שם י) ויאמר שוב אשוב אליך, ובהפיכת סדום הוא אומר (יט כב) כי לא אוכל לעשות דבר, (שם כא), לבלתי הפכי. ורפאל שרפא את אברהם הלך משם להציל את לוט, הוא שנאמר (שם יז) ויהי כהוציאם אותם החוצה ויאמר המלט על נפשך, למדת שהאחד היה מציל: 
<b>נצבים עליו.</b> לפניו, כמו (במדבר ב כ) ועליו מטה מנשה אבל לשון נקיה היא כלפי המלאכים: 
<b>וירא.</b> מהו וירא וירא שני פעמים, הראשון כמשמעו והשני לשון הבנה, נסתכל שהיו נצבים במקום אחד והבין שלא היו רוצים להטריחו ואף על פי שיודעים היו שיצא לקראתם, עמדו במקומם לכבודו ולהראותו שלא רצו להטריחו, וקדם הוא ורץ לקראתם בבבא מציעא (פו ב) כתיב נצבים עליו, וכתיב וירץ לקראתם, כד חזיוה דהוה שרי ואסר פרשו המנו, מיד וירץ לקראתם:

### passuk 3
<b>ויאמר אדני אם נא וגו'.</b> לגדול שבהם אמר, וקראם כלם אדונים ולגדול אמר אל נא תעבר, וכיון שלא יעבר הוא, יעמדו חבריו עמו, ובלשון זה הוא חול דבר אחר קודש הוא, והיה אומר להקדוש ברוך הוא להמתין לו עד שירוץ ויכניס את האורחים. ואף על פי שכתוב אחר (פסוק ב) וירץ לקראתם, האמירה קודם לכן היתה, ודרך המקראות לדבר כן, כמו שפרשתי אצל (ו ג) לא ידון רוחי באדם, שנכתב אחר ויולד נח (ה לב), ואי אפשר לומר אלא אם כן קודם הגזרה עשרים שנה, ושתי הלשונות בבראשית רבה (מח י):

### passuk 4
<b>יקח נא.</b> על ידי שליח, והקדוש ברוך הוא שלם לבניו על ידי שליח שנאמר (במדבר כ יא) וירם משה את ידו ויך את הסלע: 
<b>ורחצו רגליכם.</b> כסבור שהם ערביים שמשתחוים לאבק רגליהם והקפיד שלא להכניס עבודה זרה לביתו אבל לוט שלא הקפיד, הקדים לינה לרחיצה, שנאמר (יט ב) ולינו ורחצו רגליכם: 
<b>תחת העץ.</b> תחת האילן:

### passuk 5
<b>וסעדו לבכם.</b> בתורה בנביאים ובכתובים מצינו דפתא סעדתא דלבא בתורה סעדו לבכם. בנביאים (שופטים יט ה) סעד לבך פת לחם. בכתובים (תהלים קד טו) ולחם לבב אנוש יסעד. אמר רבי חמא לבבכם אין כתיב כאן אלא לבכם, מגיד שאין יצר הרע שולט במלאכים: 
<b>אחר תעבורו.</b> אחר כן תלכו: 
<b>כי על כן עברתם.</b> כי הדבר הזה אני מבקש מכם מאחר שעברתם עלי לכבודי: 
<b>כי על כן.</b> כמו על אשר, וכן כל כי על כן שבמקרא (לקמן יט ח) כי על כן באו בצל קורתי, (לקמן לג י) כי על כן ראיתי פניך, (שם לח כו) כי על כן לא נתתיה, (במדבר י לא) כי על כן ידעת חנותנו:

### passuk 6
<b>קמח סלת.</b> סלת לעוגות, קמח לעמילן של טבחים, לכסות את הקדרה, ולשאוב את הזהמא:

### passuk 7
<b>בן בקר רך וטוב.</b> שלשה פרים היו כדי להאכילן שלש לשונות בחרדל: 
<b>אל הנער.</b> זה ישמעאל לחנכו במצות:

### passuk 8
<b>ויקח חמאה וגו'.</b> ולחם לא הביא לפי שפרסה שרה נדה, שחזר לה אורח כנשים אותו היום, ונטמאת העיסה: 
<b>חמאה.</b> שומן החלב שקולטין מעל פניו: 
<b>ובן הבקר אשר עשה.</b> אשר תקן, קמא קמא שתקן, אמטי ואייתי קמייהו: 
<b>ויאכלו.</b> נראו כמו שאכלו, מכאן שלא ישנה אדם מן המנהג:

### passuk 9
<b>ויאמרו אליו. </b>נקוד על אי"ו שבאליו, ותניא רבי שמעון בן אלעזר אומר כל מקום שהכתב רבה על הנקדה אתה דורש הכתב וכו', וכאן הנקדה רבה על הכתב אתה דורש הנקודה, שאף לשרה שאלו איו אברהם, למדנו שישאל אדם באכסניא שלו לאיש על האשה ולאשה על האיש. בבבא מציעא (פז א) אומרים יודעים היו מלאכי השרת שרה אמנו היכן היתה, אלא להודיע שצנועה היתה כדי לחבבה על בעלה אמר רבי יוסי בר חנינא כדי לשגר לה כוס של ברכה: 
<b>הנה באהל.</b> צנועה היא: 

### passuk 10
<b>שוב אשוב.</b> לא בשרו המלאך שישוב אליו אלא בשליחותו של מקום אמר לו, כמו (טז י) ויאמר לה מלאך ה' הרבה ארבה, והוא אין בידו להרבות, אלא בשליחותו של מקום, אף כאן בשליחותו של מקום אמר לו כן אלישע אמר לשונמית (מלכים ב' ד טז) למועד הזה כעת חיה את חובקת בן ותאמר אל אדוני איש האלהים אל תכזב בשפחתך, אותן המלאכים שבשרו את שרה אמרו למועד אשוב. אמר לה אלישע אותם המלאכים שהם חיים וקיימים לעולם אמרו למועד אשוב, אבל אני בשר ודם שהיום חי ומחר מת, בין חי ובין מת למועד הזה וגו': 
<b>כעת חיה.</b> כעת הזאת לשנה הבאה, ופסח היה, ולפסח הבא נלד יצחק, מדלא קרינן כעת אלא כעת 
<b>כעת חיה.</b> כעת הזאת שתהא חיה לכם שתהיו כלכם שלמים וקימים: 
<b>והוא אחריו.</b> הפתח היה אחר המלאך:

### passuk 11
<b>חדל להיות.</b> פסק ממנה: 
<b>ארח כנשים.</b> אורח נדות:

### passuk 12
<b>בקרבה.</b> מסתכלת במעיה ואמרה אפשר הקרבים הללו טעונין ולד, השדים הללו שצמקו מושכין חלב, תנחומא (שופטים יח): 
<b>עדנה.</b> צחצוח בשר, ולשון משנה (מנחות פו א) משיר את השער ומעדן את הבשר דבר אחר לשון עדן, זמן וסת נדות:

### passuk 13
<b>האף אמנם.</b> הגם אמת אלד: 
<b>ואני זקנתי.</b> שנה הכתוב מפני השלום, שהרי היא אמרה ואדוני זקן:

### passuk 14
<b>היפלא.</b> כתרגומו היתכסי, וכי שום דבר מפלא ומפרד ומכסה ממני מלעשות כרצוני: 
<b>למועד.</b> לאותו מועד המיחד שקבעתי לך אתמול למועד הזה בשנה האחרת:

### passuk 15
<b>כי יראה וגו' כי צחקת.</b> הראשון משמש לשון דהא שנותן טעם לדבר ותכחש שרה לפי שיראה, והשני משמש בלשון אלא, ויאמר לא כדבריך הוא אלא צחקת, שאמרו רבותינו כי משמש בארבע לשונות אי, דילמא, אלא, דהא: 

### passuk 16
<b>וישקיפו על פני סדום.</b> כל השקפה שבמקרא לרעה חוץ מהשקיפה ממעון קדשך (דברים כו טו), שגדול כח מתנות עניים שהופך מדת רגז לרחמים: 
<b>לשלחם.</b> ללוותם, כסבור אורחים הם:

### passuk 17
<b>המכסה אני.</b> בתמיהה: 
<b>אשר אני עושה.</b> בסדום, לא יפה לי לעשות דבר זה שלא מדעתו, אני נתתי לו את הארץ הזאת, וחמשה כרכין הללו שלו הן, שנאמר (י יט) גבול הכנעני מצידן וגו' באכה סדמה ועמרה וגו' קראתי אותו אברהם, אב המון גוים, ואשמיד את הבנים ולא אודיע לאב שהוא אוהבי:

### passuk 18
<b>ואברהם היו יהיה.</b> מדרש אגדה (משלי י ז) זכר צדיק לברכה, הואיל והזכירו ברכו ופשוטו וכי ממנו אני מעלים, והרי הוא חביב לפני להיות לגוי גדול ולהתברך בו כל גויי הארץ:

### passuk 19
<b>כי ידעתיו.</b> לשון חבה, כמו (רות ב א) מודע לאישה, (שם ג ב) הלא בעז מדעתנו, (שמות לג יז) ואדעך בשם, ואמנם עיקר לשון כלם אינו אלא לשון ידיעה, שהמחבב את האדם מקרבו אצלו ויודעו ומכירו ולמה ידעתיו, למען אשר יצוה לפי שהוא מצוה את בניו עלי לשמור דרכי. ואם תפרשהו כתרגומו יודע אני בו שיצוה את בניו וגו', אין למען נופל על הלשון: 
<b>יצוה.</b> לשון הוה, כמו (איוב א ה) ככה יעשה איוב: 
<b>למען הביא.</b> כך הוא מצוה לבניו שמרו דרך ה' כדי שיביא ה' על אברהם וגו' על בית אברהם לא נאמר, אלא על אברהם, למדנו כל המעמיד בן צדיק כאלו אינו מת:

### passuk 20
<b>ויאמר ה'.</b> אל אברהם, שעשה כאשר אמר שלא יכסה ממנו: 
<b>כי רבה.</b> כל רבה שבמקרא הטעם למטה בבי"ת, לפי שהן מתורגמין גדולה, או גדלה והולכת, אבל זה טעמו למעלה ברי"ש, לפי שמתורגם גדלה כבר, כמו שפירשתי לעיל (טו יז) ויהי השמש באה, (רות א טו) הנה שבה יבמתך:

### passuk 21
<b>ארדה נא ואראה.</b> למד לדינים שלא יפסקו דיני נפשות אלא בראיה, הכל כמו שפרשתי בפרשת הפלגה (לעיל יא ז) דבר אחר ארדה נא לסוף מעשיהם: 
<b>הכצעקתה.</b> של מדינה: 
<b>הבאה אלי עשו.</b> ואם עומדים במרדם כלה אני עושה בהם ואם לא יעמדו במרדן, אדעה מה אעשה להפרע מהן ביסורין ולא אכלה אותן. וכיוצא בו מצינו במקום אחר (שמות לג ה) ועתה הורד עדיך מעליך ואדעה מה אעשה לך, ולפיכך יש הפסק נקדת פסק בין עשו לכלה, כדי להפריד תיבה מחברתה. ורבותינו דרשו הכצעקתה, צעקת ריבה אחת שהרגוה מיתה משנה על שנתנה מזון לעני, כמפורש בחלק (סנהדרין קט ב):

### passuk 22
<b>ויפנו משם.</b> ממקום שאברהם לום שם: 
<b>ואברהם עודנו עומד לפני ה'.</b> והלא לא הלך לעמוד לפניו אלא הקדוש ברוך הוא בא אצלו ואמר לו (פסוק כ) זעקת סדום ועמורה כי רבה, והיה לו לכתוב וה' עודנו עומד לפני אברהם, אלא תקון סופרים הוא זה (אשר הפכוהו זכרונם לברכה לכתוב כן):

### passuk 23
<b>ויגש אברהם.</b> מצינו הגשה למלחמה (ש"ב י יג) ויגש יואב וגו', הגשה לפיוס (להלן מד יח) ויגש אליו יהודה, והגשה לתפלה (מלכים א' יח לו) ויגש אליהו הנביא, ולכל אלה נכנס אברהם, לדבר קשות, ולפיוס ולתפלה: 
<b>האף תספה.</b> הגם תספה ולתרגום של אנקלוס שתרגמו לשון רוגז, כך פרושו האף ישיאך שתספה צדיק עם רשע:

### passuk 24
<b>אולי יש חמשים צדיקים.</b> עשרה צדיקים לכל כרך וכרך, כי חמשה מקומות יש, ואם תאמר לא יצילו הצדיקים את הרשעים, למה תמית הצדיקים: 

### passuk 25
<b>חלילה לך.</b> חלין הוא לך, יאמרו כך הוא אמנתו, שוטף הכל, צדיקים ורשעים, כך עשית לדור המבול ולדור הפלגה: 
<b>כדבר הזה.</b> לא הוא ולא כיוצא בו: 
<b>חלילה לך.</b> לעולם הבא: 
<b>השופט כל הארץ.</b> נקוד בחטף פת"ח ה"א של השופט לשון תמה, וכי מי שהוא שופט לא יעשה משפט אמת: 

### passuk 26
<b>אם אמצא בסדום וגו' לכל המקום.</b> לכל הכרכים, לפי שסדום היתה מטרופולין וחשובה מכלם תלה בה הכתוב: 

### passuk 27
<b>ואנכי עפר ואפר.</b> וכבר הייתי ראוי להיות עפר על ידי המלכים, ואפר על ידי נמרוד, לולי רחמיך אשר עמדו לי:

### passuk 28
<b>התשחית בחמשה.</b> והלא הן תשעה לכל כרך, ואתה צדיקו של עולם תצטרף עמהם:

### passuk 29
<b>אולי ימצאון שם ארבעים.</b> וימלטו ארבעה הכרכים, וכן שלשים יצילו שלשה מהם או עשרים יצילו שנים מהם או עשרה יצילו אחד מהם:

### passuk 30

### passuk 31
<b>הואלתי.</b> רציתי כמו (שמות ב כא) ויואל משה:

### passuk 32
<b>אולי ימצאון שם עשרה.</b> על פחות לא בקש אמר, דור המבול היו שמונה, נח ובניו ונשיהם ולא הצילו על דורם, ועל תשעה על ידי צרוף כבר בקש ולא מצא:

### passuk 33
<b>וילך ה' וגו'.</b> כיון שנשתתק הסניגור הלך לו הדין: 
<b>ואברהם שב למקומו.</b> נסתלק הדין נסתלק הסניגור והקטיגור מקטרג, ולפיכך (יט א) ויבאו שני המלאכים סדומה [בערב] להשחית אחד להשחית את סדום ואחד להציל את לוט, והוא אותו שבא לרפאות את אברהם. והשלישי שבא לבשר את שרה, כיון שעשה שליחותו נסתלק לו:

>Credit : http://mobile.tora.ws (on your way)
>License : Public Domain