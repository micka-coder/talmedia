
### passuk 1
<b>כי אותך ראיתי צדיק.</b> ולא נאמר צדיק תמים מכאן שאומרים מקצת שבחו של אדם בפניו וכלו שלא בפניו:

### passuk 2
<b>הטהורה.</b> העתידה להיות טהורה לישראל, למדנו שלמד נח תורה: 
<b>שבעה שבעה.</b> כדי שיקריב מהם קרבן בצאתו:

### passuk 3
<b>גם מעוף השמים וגו'.</b> בטהורים הכתוב מדבר וילמד סתום מן המפורש:

### passuk 4
<b>כי לימים עוד שבעה.</b> אלו שבעת ימי אבלו של מתושלח הצדיק שחס הקדוש ברוך הוא על כבודו ועכב את הפרענות צא וחשוב שנותיו של מתושלח ותמצא שהם כלים בשנת שש מאות שנה לחיי נח: 
<b>כי לימים עוד.</b> מהו עוד, זמן אחר זמן, זה נוסף על מאה ועשרים שנה: 
<b>ארבעים יום.</b> כנגד יצירת הולד שקלקלו להטריח ליוצרם לצור צורת ממזרים:

### passuk 5
<b>ויעש נח.</b> זה ביאתו לתבה:

### passuk 6

### passuk 7
<b>נח ובניו.</b> האנשים לבד והנשים לבד, לפי שנאסרו בתשמיש המטה, מפני שהעולם היה שרוי בצער: 
<b>מפני מי המבול.</b> אף נח מקטני אמנה היה, מאמין ואינו מאמין שיבא המבול ולא נכנס לתבה עד שדחקוהו המים:

### passuk 8

### passuk 9
<b>שנים שנים.</b> כלם השוו במנין זה, מן הפחות היו שנים: 
<b>באו אל נח.</b> מאליהן:

### passuk 10

### passuk 11
<b>בחדש השני.</b> רבי אליעזר אומר זה מרחשון, רבי יהושע אומר זה איר: 
<b>נבקעו.</b> להוציא מימיהן: 
<b>תהום רבה.</b> מדה כנגד מדה, הם חטאו ברבה רעת האדם (בראש' ו ה) ולקו בתהום רבה:

### passuk 12
<b>ויהי הגשם על הארץ.</b> ולהלן הוא אומר (פסוק יז) ויהי המבול, אלא כשהורידן, הורידן ברחמים שאם יחזרו יהיו גשמי ברכה, וכשלא חזרו היו למבול: 
<b>ארבעים יום וגו'.</b> אין יום ראשון מן המנין לפי שאין לילו עמו, שהרי כתיב ביום הזה נבקעו כל מעינות, נמצאו ארבעים יום כלים בעשרים ושמונה בכסלו, לרבי אליעזר שהחדשים נמנין כסדרן אחד מלא ואחד חסר, הרי שנים עשר ממרחשון ועשרים ושמונה מכסלו:

### passuk 13
<b>בעצם היום הזה.</b> למדך הכתוב שהיו בני דורו אומרים אלו אנו רואים אותו נכנס לתבה אנו שוברין אותה והורגין אותו, אמר הקדוש ברוך הוא אני מכניסו לעיני כלם (בר"ר) ונראה דבר מי יקום:

### passuk 14
<b>צפור כל כנף.</b> דבוק הוא, צפור של כל מין כנף, לרבות חגבים (כנף לשון נוצה כמו (ויקרא א יז) ושסע אותו בכנפיו שאפלו נוצתה עולה, אף כאן צפור כל מין מראית נוצה):

### passuk 15

### passuk 16
<b>ויסגור ה' בעדו.</b> הגין עליו שלא ישברוה, הקיף התבה דבים ואריות והיו הורגים בהם ופשוטו של מקרא סגר כנגדו מן המים וכן כל בעד שבמקרא לשון כנגד הוא (בראש' כ יח) בעד כל רחם, (מ"ב ד ד) בעדך ובעד בניך, (איוב ב ד) עור בעד עור, (תהלים ג ד) מגן בעדי, (ש"א יב יט) התפלל בעד עבדיך, כנגד עבדיך:

### passuk 17
<b>ותרם מעל הארץ.</b> משקעת היתה במים אחת עשרה אמה כספינה טעונה המשקעת מקצתה במים ומקראות שלפנינו יוכיחו:

### passuk 18
<b>ויגברו.</b> מאליהן:

### passuk 19

### passuk 20
<b>חמש עשרה אמה מלמעלה.</b> למעלה של גובה כל ההרים לאחר שהשוו המים לראשי ההרים:

### passuk 21

### passuk 22
<b>נשמת רוח חיים.</b> נשימה של רוח חיים: 
<b>אשר בחרבה.</b> ולא דגים שבים:

### passuk 23
<b>וימח.</b> לשון ויפעל הוא ואינו לשון ויפעל והוא מגזרת ויפן ויבן כל תבה שסופה ה"א כגון בנה, מחה, קנה, כשהוא נותן וי"ו יו"ד בראשה נקוד בחירק תחת היו"ד: 
<b>אך נח.</b> לבד נח, זהו פשוטו ומדרש אגדה היה גונח וכוהה דם מטורח הבהמות והחיות. ויש אומרים שאיחר מזונות לארי והכישו, ועליו נאמר (משלי יא לא) הן צדיק בארץ ישלם:

>Credit : http://mobile.tora.ws (on your way)
>License : Public Domain