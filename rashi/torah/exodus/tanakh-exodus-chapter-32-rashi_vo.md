
### passuk 1
<b>כי בשש משה.</b> כתרגומו, לשון אחור, וכן בשש רכבו, (שופטים ה כח), ויחילו עד בוש (שם ג כה) כי כשעלה משה להר אמר להם לסוף ארבעים יום אני בא בתוך שש שעות כסבורים הם, שאותו יום שעלה מן המנין הוא, והוא אמר להם שלמים, ארבעים יום ולילו עמו, ויום עליתו אין לילו עמו, שהרי בשבעה בסיון עלה, נמצא יום ארבעים בשבעה עשר בתמוז. בששה עשר בא השטן וערבב את העולם והראה דמות חשך ואפלה וערבוביא לומר ודאי מת משה, לכך בא ערבוביא לעולם. אמר להם מת משה, שכבר באו שש שעות ולא בא וכו', כדאיתא במסכת שבת (דף פט). ואי אפשר לומר שלא טעו אלא ביום המענן בין קודם חצות בין לאחר חצות, שהרי לא ירד משה עד יום המחרת, שנאמר וישכימו ממחרת ויעלו עולות: 
<b>אשר ילכו לפנינו.</b> אלהות הרבה אוו להם: 
<b>כי זה משה האיש.</b> כמין דמות משה הראה להם השטן, שנושאים אותו באויר רקיע השמים: 
<b>אשר העלנו מארץ מצרים.</b> והיה מורה לנו דרך, אשר נעלה בה, עתה צריכין אנו לאלהות, אשר ילכו לפנינו:

### passuk 2
<b>באזני נשיכם.</b> אמר אהרן בלבו הנשים והילדים חסים על תכשיטיהן, שמא יתעכב הדבר, ובתוך כך יבא משה, והם לא המתינו ופרקו מעל עצמן: 
<b>פרקו.</b> לשון צווי, מגזרת פרק ליחיד, כמו ברכו, מגזרת ברך:

### passuk 3
<b>ויתפרקו.</b> לשון פריקת משא, כשנטלום מאזניהם נמצאו הם מפורקים מנזמיהם, דישקריי"ר בלעז: 
<b>את נזמי.</b> כמו מנזמי, כמו (שמות ט כט) כצאתי את העיר, מן העיר:

### passuk 4
<b>ויצר אותו בחרט.</b> יש לתרגמו בשני פנים האחד, ויצר לשון קשירה, בחרט לשון סודר, כמו (ישעיה ג כא) והמטפחות והחריטים, (מלכים ב ה כג) ויצר ככרים כסף בשני חריטים והשני, ויצר לשון צורה, בחרט כלי אמנות הצורפין, שחורצין וחורטין בו צורות בזהב כעט סופר החורט אותיות בלוחות ופנקסין, כמו (ישעיה ח א) וכתב עליו בחרט אנוש. וזהו שתרגם אנקלוס וצר יתיה בזיפא, לשון זיוף הוא כלי אמנות שחורצין בו בזהב אותיות ושקדים, שקורין בלעז ניאי"ל ומזיפין על ידו חותמת: 
<b>עגל מסכה.</b> כיון שהשליכו לכור, באו מכשפי ערב רב שעלו עמהם ממצרים ועשאוהו בכשפים ויש אומרים מיכה היה שם שיצא מתוך דמוסי בנין שנתמעך בו במצרים, והיה בידו שם, וטס שכתב בו משה עלה שור, עלה שור, להעלות ארונו של יוסף מתוך נילוס, והשליכו לתוך הכור ויצא העגל: 
<b>מסכה.</b> לשון מתכת דבר אחר מאה עשרים וחמשה קנטרין זהב היה בו, כגימטריא של מסכה: 
<b>אלה אלהיך.</b> ולא נאמר אלה אלהינו, מכאן שערב רב שעלו ממצרים, הם שנקהלו על אהרן, והם שעשאוהו, ואחר כך הטעו את ישראל אחריו:

### passuk 5
<b>וירא אהרן.</b> שהיה בו רוח חיים, שנאמר (תהלים קו כ) בתבנית שור אוכל עשב, וראה שהצליח מעשה שטן, ולא היה לו פה לדחותם לגמרי: 
<b>ויבן מזבח.</b> לדחותם: 
<b>ויאמר חג לה' מחר.</b> ולא היום, שמא יבא משה קודם שיעבדוהו, זהו פשוטו ומדרשו בויקרא רבה (י, ג) דברים הרבה ראה אהרן, ראה חור בן אחותו, שהיה מוכיחם והרגוהו, וזהו ויבן מזבח לפניו. ויבן מזבוח לפניו. ועוד ראה ואמר מוטב שיתלה בי הסרחון ולא בהם, ועוד ראה ואמר אם הם בונים אותו המזבח, זה מביא צרור וזה מביא אבן, ונמצאת מלאכתן נעשית בבת אחת, מתוך שאני בונה אותו ומתעצל במלאכתי, בין כך ובין כך משה בא: 
<b>חג לה'.</b> בלבו היה לשמים, בטוח היה שיבא משה, ויעבדו את המקום:

### passuk 6
<b>וישכימו.</b> השטן זרזם כדי שיחטאו: 
<b>לצחק.</b> יש במשמע הזה גלוי עריות, כמו שנאמר (בראשית לט יז) לצחק בי, ושפיכות דמים, כמו שנאמר (שמואל ב' ב יד) יקומו נא הנערים וישחקו לפנינו, אף כאן נהרג חור:

### passuk 7
<b>וידבר.</b> לשון קושי הוא, כמו (בראשית מב ז) וידבר אתם קשות: 
<b>לך רד.</b> מגדלתך, לא נתתי לך גדלה אלא בשבילם באותה שעה נתנדה משה מפי בית דין שלמעלה: 
<b>שחת עמך.</b> שחת העם לא נאמר אלא עמך, ערב רב שקבלת מעצמך וגירתם ולא נמלכת בי, ואמרת טוב שידבקו גרים בשכינה, הם שחתו והשחיתו:

### passuk 8

### passuk 9
<b>קשה ערף.</b> מחזרין קשי ערפם לנגד מוכיחיהם, וממאנים לשמוע:

### passuk 10
<b>הניחה לי.</b> עדין לא שמענו, שהתפלל משה עליהם, והוא אומר הניחה לי, אלא כאן פתח לו פתח והודיעו, שהדבר תלוי בו, שאם יתפלל עליהם לא יכלם:

### passuk 11
<b>למה ה' יחרה אפך.</b> כלום מתקנא אלא חכם בחכם, גבור בגבור:

### passuk 12
<b>והנחם.</b> התעשת מחשבה אחרת להטיב להם: 
<b>על הרעה.</b> אשר חשבת להם:

### passuk 13
<b>זכר לאברהם.</b> אם עברו על עשרת הדברות, אברהם אביהם נתנסה בעשרה נסיונות ועדין לא קבל שכרו, תנהו לו, ויצאו עשרה בעשרה: 
<b>לאברהם ליצחק ולישראל.</b> אם לשרפה הם, זכור לאברהם שמסר עצמו לשרף עליך באור כשדים אם להריגה, זכור ליצחק שפשט צוארו לעקידה. אם לגלות, זכור ליעקב שגלה לחרן, ואם אינן נצולין בזכותן, מה אתה אומר לי (פסוק י) ואעשה אותך לגוי גדול, ואם כסא של שלש רגלים אינו עומד לפניך בשעת כעסך, קל וחמר לכסא של רגל אחת: 
<b>אשר נשבעת להם בך.</b> לא נשבעת להם בדבר שהוא כלה, לא בשמים ולא בארץ לא בהרים ולא בגבעות, אלא בך, שאתה קים ושבועתך קימת לעולם, שנאמר (ברא' כב טז) בי נשבעתי נאם ה', וליצחק נאמר (שם כו ג) והקימותי את השבועה אשר נשבעתי לאברהם אביך, וליעקב נאמר (שם לה יא) אני אל שדי פרה ורבה, נשבע לו באל שדי:

### passuk 14

### passuk 15
<b>משני עבריהם.</b> היו האותיות נקראות, ומעשה נסים היה:

### passuk 16
<b>מעשה אלהים המה.</b> כמשמעו הוא בכבודו עשאן דבר אחר כאדם האומר לחברו כל עסקיו של פלוני במלאכת פלונית, כך כל שעשועיו של הקדוש ברוך הוא בתורה: 
<b>חרות.</b> לשון חרת וחרט אחד הוא, שניהם לשון חקוק אנטייליי"ר בלעז:

### passuk 17
<b>ברעה.</b> בהריעו, שהיו מריעים ושמחים וצוחקים:

### passuk 18
<b>אין קול ענות גבורה.</b> אין הקול הזה נראה קול ענית גבורים הצועקים נצחון ולא קול חלשים שצועקים וי או ניסה: 
<b>קול ענות.</b> קול חרופין וגדופין המענין את נפש שומען כשנאמרין לו:

### passuk 19
<b>וישלך מידיו וגו'.</b> אמר מה פסח שהיא אחת מן המצות, אמרה תורה (שמות יב מג) כל בן נכר לא יאכל בו, התורה כלה כאן, וכל ישראל משמדים ואתננה להם: 
<b>תחת ההר.</b> לרגלי ההר:

### passuk 20
<b>ויזר.</b> לשון נפוץ, וכן (איוב יח טו) יזרה על נוהו גפרית, וכן (משלי א יז) כי חנם מזורה הרשת, שזורין בה דגן וקטניות: 
<b>וישק את בני ישראל.</b> נתכון לבדקן כסוטות שלש מיתות נדונו שם אם יש עדים והתראה בסייף, כמשפט אנשי עיר הנדחת שהן מרבים, עדים בלא התראה במגפה, שנאמר (פסוק לה) ויגף ה' את העם, לא עדים ולא התראה בהדרוקן, שבדקום המים וצבו בטניהם:

### passuk 21
<b>מה עשה לך העם הזה.</b> כמה יסורים (סבלת) שיסרוך [סבלת], עד שלא תביא עליהם חטא זה:

### passuk 22
<b>כי ברע הוא.</b> בדרך רע הם הולכין תמיד ובנסיונות לפני המקום:

### passuk 23

### passuk 24
<b>ואמר להם.</b> אמרתי להם דבר אחד למי זהב לבד, והם מהרו והתפרקו ויתנו לי: 
<b>ואשלכהו באש.</b> ולא ידעתי שיצא העגל הזה ויצא:

### passuk 25
<b>פרוע.</b> מגלה נתגלה שמצו וקלונו, כמו (במדבר ה יח) ופרע את ראש האשה: 
<b>לשמצה בקמיהם.</b> להיות להם הדבר הזה לגנות בפי כל הקמים עליהם:

### passuk 26
<b>מי לה' אלי.</b> יבא אלי: 
<b>כל בני לוי.</b> מכאן שכל השבט כשר:

### passuk 27
<b>כה אמר וגו'.</b> והיכן אמר, (שמות כב יט) זובח לאלהים יחרם, כך שנויה במכילתא: 
<b>אחיו.</b> מאמו והוא מישראל:

### passuk 28

### passuk 29
<b>מלאו ידכם.</b> אתם ההורגים אותם, בדבר זה תתחנכו להיות כהנים למקום: 
<b>כי איש.</b> מכם ימלא ידו בבנו ובאחיו:

### passuk 30
<b>אכפרה בעד חטאתכם.</b> אשים כפר וקנוח וסתימה לנגד חטאתכם, להבדיל ביניכם ובין החטא:

### passuk 31
<b>אלהי זהב.</b> אתה הוא שגרמת להם, שהשפעת להם זהב וכל חפצם, מה יעשו שלא יחטאו משל למלך שהיה מאכיל ומשקה את בנו ומקשטו ותולה לו כיס בצוארו ומעמידו בפתח בית זונות, מה יעשה הבן שלא יחטא:

### passuk 32
<b>ועתה אם תשא חטאתם.</b> הרי טוב, איני אומר לך מחני ואם אין, מחני, וזה מקרא קצר, וכן הרבה: 
<b>מספרך.</b> מכל התורה כלה, שלא יאמרו עלי, שלא הייתי כדאי לבקש עליהם רחמים:

### passuk 33

### passuk 34
<b>אל אשר דברתי לך.</b> יש כאן לך אצל דבור במקום אליך, וכן (מל"א ב יט) לדבר לו על אדוניהו: 
<b>הנה מלאכי.</b> ולא אני: 
<b>וביום פקדי וגו'.</b> עתה שמעתי אליך מלכלותם יחד, ותמיד תמיד כשאפקוד עליהם עונותיהם ופקדתי עליהם מעט מן העון הזה עם שאר העונות, ואין פרענות באה על ישראל שאין בה קצת מפרעון עון העגל:

### passuk 35
<b>ויגף ה' את העם.</b> מיתה בידי שמים, לעדים בלא התראה:

>Credit : http://mobile.tora.ws (on your way)
>License : Public Domain