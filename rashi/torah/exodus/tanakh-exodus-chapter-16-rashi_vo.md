
### passuk 1
<b>בחמשה עשר יום.</b> נתפרש היום של חניה זו, לפי שבו ביום כלתה החררה שהוציאו ממצרים והצרכו למן, למדנו שאכלו משירי הבצק [משירי המצה] ששים ואחת סעודות, וירד להם מן בששה עשר באיר ויום ראשון בשבת היה, כדאיתא במסכת שבת (דף פז ב):

### passuk 2
<b>וילונו.</b> לפי שכלה הלחם:

### passuk 3
<b>מי יתן מותנו.</b> שנמות, ואינו שם דבר כמו מותנו אלא כמו עשותנו, חנותנו, שובנו, לעשות אנחנו, לחנות אנחנו, למות אנחנו ותרגומו לוי דמיתנא, כמו (במדבר יד ב) לו מתנו, הלואי והיינו מתים:

### passuk 4
<b>דבר יום ביומו.</b> צורך אכילת יום ילקטו ביומו, ולא ילקטו היום לצורך מחר: 
<b>למען אנסנו הילך בתורתי.</b> אם ישמרו מצות התלויות בו, שלא יותירו ממנו ולא יצאו בשבת ללקוט:

### passuk 5
<b>והיה משנה.</b> ליום ולמחרת: 
<b>משנה.</b> על שהיו רגילים ללקוט יום יום של שאר ימות השבוע ואומר אני אשר יביאו והיה משנה, לאחר שיביאו ימצאו משנה במדידה על אשר ילקטו וימדו יום יום וזהו (להלן פסוק כב) לקטו לחם משנה, בלקיטתו היה נמצא לחם משנה. וזהו (להלן פסוק כט) על כן הוא נותן לכם ביום הששי לחם יומים, נותן לכם ברכה פוישו"ן [שפע] בבית למלאות העמר פעמים ללחם יומים:

### passuk 6
<b>ערב.</b> כמו לערב: 
<b>וידעתם כי ה' הוציא אתכם מארץ מצרים.</b> לפי שאמרתם לנו כי הוצאתם אותנו, תדעו כי לא אנחנו המוציאים אלא ה' הוציא אתכם, שיגיז לכם את השליו:

### passuk 7
<b>ובקר וראיתם.</b> לא על הכבוד שנאמר (להלן פסוק י) והנה כבוד ה' נראה בענן, נאמר, אלא כך אמר להם ערב וידעתם כי היכולת בידו לתן תאותכם ובשר יתן, אך לא בפנים מאירות יתננה לכם, כי שלא כהוגן שאלתם אותו ומכרס מלאה, והלחם ששאלתם לצורך, בירידתו לבקר תראו את כבוד אור פניו שיורידהו לכם דרך חבה בבקר, שיש שהות להכינו וטל מלמעלה וטל מלמטה כמנח בקפסא: 
<b>את תלנתיכם על ה'.</b> כמו אשר על ה': 
<b>ונחנו מה.</b> מה אנחנו חשובין: 
<b>כי תלינו עלינו.</b> שתרעימו עלינו את הכל, את בניכם ונשיכם ובנותיכם וערב רב, ועל כרחי אני זקוק לפרש תלינו בלשון תפעילו מפני דגשותו וקריתו, שאלו היה רפה הייתי מפרשו בלשון תפעלו, כמו (שמות יז ג) וילן העם על משה, או אם היה דגוש ואין בו יו"ד ונקרא תלונו, הייתי מפרשו לשון תתלוננו, עכשיו הוא משמע תלינו את אחרים, כמו במרגלים (במדבר יד לו) וילינו עליו את כל העדה:

### passuk 8
<b>בשר לאכל.</b> ולא לשבע, למדה תורה דרך ארץ שאין אוכלין בשר לשבע ומה ראה להוריד לחם בבקר ובשר בערב, לפי שהלחם שאלו כהוגן, שאי אפשר לו לאדם בלא לחם, אבל בשר שאלו שלא כהוגן, שהרבה בהמות היו להם. ועוד, שהיה אפשר להם בלא בשר, לפיכך נתן להם בשעת טרח, שלא כהוגן: 
<b>אשר אתם מלינם עליו.</b> את האחרים השומעים אתכם מתלוננים:

### passuk 9
<b>קרבו.</b> למקום שהענן ירד:

### passuk 10

### passuk 11

### passuk 12

### passuk 13
<b>השלו.</b> מין עוף ושמן מאד: 
<b>היתה שכבת הטל.</b> הטל שוכב על המן ובמקום אחר הוא אומר (במדבר יא ט) וברדת הטל וגו' הטל יורד על הארץ והמן יורד עליו, וחוזר ויורד טל עליו והרי הוא כמנח בקפסא:

### passuk 14
<b>ותעל שכבת הטל וגו'.</b> כשהחמה זורחת עולה הטל שעל המן לקראת החמה, כדרך טל עולה לקראת החמה, אף אם תמלא שפופרת של ביצה טל, ותסתום את פיה ותניחה בחמה, היא עולה מאליה באויר ורבותינו דרשו שהטל עולה מן הארץ באויר, וכעלות שכבת הטל נתגלה המן וראו והנה על פני המדבר וגו': 
<b>דק.</b> דבר דק: 
<b>מחספס.</b> מגלה, ואין דומה לו במקרא ויש לפרש מחספס לשון חפיסא ודלוסקמא שבלשון משנה. כשנתגלה משכבת הטל ראו שהיה דבר דק מחספס בתוכו בין שתי שכבות הטל. ואונקלוס תרגם מקלף, לשון (בראשית ל לז) מחשוף הלבן: 
<b>ככפר.</b> כפור ייליד"ה בלע"ז דעדק כגיר (ישעיה כז ט) כאבני גיר והוא מין צבע שחור, כדאמרינן גבי כסוי הדם (חולין פח ב) הגיר והזרניך דעדק כגיר כגלידא על ארעא, דק היה כגיר ושוכב מגלד כקרח על הארץ. וכן פרוש דק ככפור, שטוח קלוש ומחבר כגליד. דק טינבי"ש בלעז, שהיה מגליד גלד דק מלמעלה. וכגיר שתרגם אנקלוס, תוספת הוא על לשון העברית, ואין לו תבה בפסוק:

### passuk 15
<b>מן הוא.</b> הכנת מזון הוא, כמו (דניאל א ה) וימן להם המלך: 
<b>כי לא ידעו מה הוא.</b> שיקראוהו בשמו:

### passuk 16
<b>עמר.</b> שם מדה: 
<b>מספר נפשתיכם.</b> כפי מנין נפשות שיש לאיש באהלו תקחו עמר לכל גלגלת:

### passuk 17
<b>המרבה והממעיט.</b> יש שלקטו הרבה ויש שלקטו מעט וכשבאו לביתם ומדדו בעומר, איש איש מה שלקטו, ומצאו שהמרבה ללקוט לא העדיף על עמר לגלגלת אשר באהלו, והממעיט ללקוט לא מצא חסר מעומר לגלגלת, וזהו נס גדול שנעשה בו:

### passuk 18

### passuk 19

### passuk 20
<b>ויותרו אנשים.</b> דתן ואבירם: 
<b>וירם תולעים.</b> לשון רמה: 
<b>ויבאש.</b> הרי זה מקרא הפוך, שתחלה הבאיש ולבסוף התליע, כענין שנאמר (פסוק כד) ולא הבאיש ורמה לא היתה בו, וכן דרך כל המתליעים:

### passuk 21
<b>וחם השמש ונמס.</b> הנשאר בשדה נמוח (י"ג: נמוח) ונעשה נחלים, ושותין ממנו אילים וצבאים, ואמות העולם צדין מהם וטועמין בהם טעם מן, ויודעין מה שבחן של ישראל.
<b>ונמס.</b> ותרגומו של נמס פשר, לשון פושרין, על ידי השמש מתחמם ומפשיר. דישטיפרי"ר ודגמתו בסנהדרין [סז] בסוף ארבע מיתות: 

### passuk 22
<b>לקטו לחם משנה.</b> כשמדדו את לקיטתם באהליהם מצאו כפלים שני העמר לאחד ומדרש אגדה לחם משנה משנה. אותו היום נשתנה לשבח בריחו וטעמו: 
<b>ויגידו למשה.</b> שאלוהו מה היום מיומים, ומכאן יש ללמוד שעדין לא הגיד להם משה פרשת שבת שנצטוה לומר להם (פסוק ה) והיה ביום הששי והכינו וגו', עד ששאלו את זאת, אמר להם (פסוק כג) הוא אשר דבר ה', שנצטויתי לומר לכם, ולכך ענשו הכתוב, שאמר לו (פסוק כח) עד אנה מאנתם, ולא הוציאו מן הכלל:

### passuk 23
<b>את אשר תאפו אפו.</b> מה שאתם רוצים לאפות בתנור, אפו היום, הכל לשני ימים, ומה שאתם צריכים לבשל ממנו במים, בשלו היום לשון אפיה נופל בלחם, ולשון בשול בתבשיל: 
<b>למשמרת.</b> לגניזה:

### passuk 24

### passuk 25
<b>ויאמר משה אכלהו היום כי שבת היום.</b> שחרית שהיו רגילים לצאת וללקוט, באו לשאול אם נצא אם לאו, אמר להם את שבידכם אכלו לערב חזרו לפניו ושאלוהו מהו לצאת, אמר להם שבת היום. ראה אותם דואגים שמא פסק המן ולא ירד עוד, אמר להם היום לא תמצאהו. מה תלמוד לומר היום, היום לא תמצאהו אבל מחר תמצאהו:

### passuk 26
<b>וביום השביעי שבת.</b> שבת הוא, המן לא יהיה בו, ולא בא הכתוב אלא לרבות יום הכפורים וימים טובים:

### passuk 27

### passuk 28
<b>עד אנה מאנתם.</b> משל הדיוט הוא, בהדי הוצא לקי כרבא, על ידי הרשעים מתגנין הכשרין:

### passuk 29
<b>ראו.</b> בעיניכם כי ה' בכבודו מזהיר אתכם על השבת, שהרי נס נעשה בכל ערב שבת לתת לכם לחם יומים: 
<b>שבו איש תחתיו.</b> מכאן סמכו חכמים ארבע אמות ליוצא חוץ לתחום: 
<b>אל יצא איש ממקמו.</b> אלו אלפים אמה של תחום שבת, ולא במפורש, שאין תחומין אלא מדברי סופרים, ועיקרו של מקרא על לוקטי המן נאמר:

### passuk 30

### passuk 31
<b>והוא כזרע גד לבן.</b> עשב ששמו אליינדר"א [כוסבר] וזרע שלו עגול ואינו לבן, והמן היה לבן, ואינו נמשל לזרע גד אלא לענין העגול כזרע גד היה, והוא לבן: 
<b>כצפיחת.</b> בצק שמטגנין אותו בדבש וקורין לו אסקריטון בלשון משנה והוא תרגום של אנקלוס:

### passuk 32
<b>למשמרת.</b> לגניזה: 
<b>לדרתיכם.</b> בימי ירמיהו כשהיה ירמיהו מוכיחם, למה אין אתם עוסקים בתורה והם אומרים נניח מלאכתנו ונעסוק בתורה, מהיכן נתפרנס, הוציא להם צנצנת המן ואמר להם (ירמיה ב לא) הדור אתם ראו דבר ה', שמעו לא נאמר אלא ראו, בזה נתפרנסו אבותיכם, הרבה שלוחין יש לו למקום להכין מזון ליראיו:

### passuk 33
<b>צנצנת.</b> צלוחית של חרס, כתרגומו: 
<b>והנח אתו לפני ה'.</b> לפני הארון, ולא נאמר מקרא זה עד שנבנה אהל מועד, אלא שנכתב כאן בפרשת המן:

### passuk 34

### passuk 35
<b>ארבעים שנה.</b> והלא חסר שלשים יום, שהרי בחמשה עשר באיר ירד להם המן תחלה, ובחמשה עשר בניסן פסק, שנאמר (יהושע ה יב) וישבת המן ממחרת, אלא מגיד שהעוגות שהוציאו ישראל ממצרים טעמו בהם טעם מן: 
<b>אל ארץ נושבת.</b> לאחר שעברו את הירדן שאותה שבעבר הירדן מישבת וטובה, שנאמר (דברים ג כה) אעברה נא ואראה את הארץ הטובה אשר בעבר הירדן, ותרגום של נושבת יתבתא, רצה לומר מישבת: 
<b>אל קצה ארץ כנען.</b> בתחלת הגבול, קדם שעברו את הירדן, והוא ערבות מואב נמצאו מכחישין זה את זה, אלא בערבות מואב כשמת משה בשבעה באדר פסק המן מלירד, ונסתפקו ממן שלקטו בו ביום עד שהקריבו העמר בששה עשר בניסן, שנאמר (יהושע ה יא) ויאכלו מעבור הארץ ממחרת הפסח:

### passuk 36
<b>עשרית האיפה.</b> האיפה שלש סאין, והסאה ששה קבין והקב ארבעה לוגין והלוג שש ביצים נמצא עשירית האיפה ארבעים ושלש ביצים וחמש ביצה והוא שעור לחלה ולמנחות:

>Credit : http://mobile.tora.ws (on your way)
>License : Public Domain