
### passuk 1

### passuk 2
<b>פטר כל רחם.</b> שפתח את הרחם תחלה, כמו (משלי יז יד) פוטר מים ראשית מדון, וכן (תהלים כב ח) יפטירו בשפה, יפתחו שפתים: 
<b>לי הוא.</b> לעצמי קניתים על ידי שהכיתי בכורי מצרים:

### passuk 3
<b>זכור את היום הזה.</b> למד שמזכירין יציאת מצרים בכל יום:

### passuk 4
<b>בחדש האביב.</b> וכי לא היו יודעין באיזה חדש, אלא כך אמר להם, ראו חסד שגמלכם שהוציא אתכם בחדש שהוא כשר לצאת, לא חמה ולא צנה ולא גשמים וכן הוא אומר (תהלים סח ז) מוציא אסירים בכושרות, חדש שהוא כשר לצאת:

### passuk 5
<b>אל ארץ הכנעני וגו'.</b> אף על פי שלא מנה אלא חמשה עממין, כל שבעה גוים במשמע, שכלן בכלל כנעני הם, ואחת ממשפחות כנען היתה שלא נקרא לה שם אלא כנעני: 
<b>נשבע לאבתיך וגו'.</b> באברהם הוא אומר (בראשית טו יח) ביום ההוא כרת ה' את אברם וגו', וביצחק הוא אומר (שם כו ג) גור בארץ הזאת וגו', וביעקב הוא אומר (שם כח יג) הארץ אשר אתה שוכב עליה וגו': 
<b>זבת חלב ודבש.</b> החלב זב מן העזים והדבש זב מן התמרים ומן התאנים: 
<b>את העבדה הזאת.</b> של פסח והלא כבר נאמר למעלה (יב כה) והיה כי תבאו אל הארץ וגו', ולמה חזר ושנאה, בשביל דבר שנתחדש בה. בפרשה ראשונה נאמר (שם כו) והיה כי יאמרו אליכם בניכם מה העבודה הזאת לכם, בבן רשע הכתוב מדבר שהוציא את עצמו מן הכלל, וכאן (פסוק ח) והגדת לבנך, בבן שאינו יודע לשאל, והכתוב מלמדך שתפתח לו אתה בדברי אגדה המושכין את הלב:

### passuk 6

### passuk 7

### passuk 8
<b>בעבור זה.</b> בעבור שאקים מצותיו, כגון פסח מצה ומרור הללו: 
<b>עשה ה' לי.</b> רמז תשובה לבן רשע לומר, עשה ה' לי ולא לך, שאלו היית שם לא היית כדאי לגאל:

### passuk 9
<b>והיה לך לאות.</b> יציאת מצרים תהיה לך לאות: 
<b>על ידך ולזכרון בין עיניך.</b> שתכתוב פרשיות הללו ותקשרם בראש ובזרוע: 
<b>על ידך.</b> יד שמאל, לפיכך ידכה מלא בפרשה שניה (פסוק טז) לדרוש בה, יד שהיא כהה:

### passuk 10
<b>מימים ימימה.</b> משנה לשנה:

### passuk 11
<b>והיה כי יבאך.</b> יש מרבותינו שלמדו מכאן שלא קדשו בכורות הנלדים במדבר, והאומר שקדשו מפרש ביאה זו לומר אם תקימוהו במדבר תזכו לכנס לארץ ותקימוהו שם: 
<b>נשבע לך.</b> והיכן נשבע לך, (שמות ו ח) והבאתי אתכם אל הארץ אשר נשאתי וגו': 
<b>ונתנה לך.</b> תהא בעיניך כאלו נתנה לך בו ביום, ואל תהי בעיניך כירשת אבות:

### passuk 12
<b>והעברת.</b> אין והעברת אלא לשון הפרשה, וכן הוא אומר (במדבר כז ח) והעברתם את נחלתו לבתו: 
<b>שגר בהמה.</b> נפל ששגרתו אמו ושלחתו בלא עתו, ולמדך הכתוב שהוא קדוש בבכורה לפטור את הבא אחריו ואף שאינו נפל קרוי שגר, כמו (דברים ז יג) שגר אלפיך. אבל זה לא בא אלא ללמד על הנפל שהרי כבר כתיב כל פטר רחם. ואם תאמר אף בכור בהמה טמאה במשמע בא ופרש במקום אחר (דברים טו יט) בבקרך ובצאנך. לשון אחר יש לפרש והעברת כל פטר רחם, בבכור אדם הכתוב מדבר:

### passuk 13
<b>פטר חמר.</b> ולא פטר שאר בהמה טמאה, וגזרת הכתוב היא לפי שנמשלו בכורי מצרים לחמורים ועוד, שסיעו את ישראל ביציאתן ממצרים, שאין לך אחד מישראל שלא נטל הרבה חמורים טעונים מכספם ומזהבם של מצרים: 
<b>תפדה בשה.</b> נותן שה לכהן ופטר חמור מתר בהנאה והשה חלין ביד כהן: 
<b>וערפתו.</b> עורפו בקופיץ מאחוריו והורגו הוא הפסיד ממונו של כהן, לפיכך יפסיד ממונו: 
<b>וכל בכור אדם בבניך תפדה.</b> חמש סלעים פדיונו קצוב במקום אחר:

### passuk 14
<b>כי ישאלך בנך מחר.</b> יש מחר שהוא עכשיו, ויש מחר שהוא לאחר זמן, כגון זה וכגון (יהושע כב כד) מחר יאמרו בניכם לבנינו, דבני גד ובני ראובן: 
<b>מה זאת.</b> זה תינוק טפש שאינו יודע להעמיק שאלתו וסותם ושואל מה זאת, ובמקום אחר הוא אומר (דברים ו כ) מה העדות והחקים והמשפטים וגו', הרי זאת שאלת בן חכם דברה תורה כנגד ארבעה בנים, רשע ושאינו יודע לשאל והשואל דרך סתומה והשואל דרך חכמה:

### passuk 15

### passuk 16
<b>ולטוטפת.</b> תפלין, ועל שם שהם ארבעה בתים קרויין טטפת, טט בכתפי שתים, פת באפריקי שתים ומנחם חברו עם (יחזקאל כא ב) והטף אל דרום, (מיכה ב ו) אל תטיפו, לשון דבור, כמו (לעיל פסוק ט) ולזכרון, שהרואה אותם קשורים בין העינים יזכור הנס וידבר בו:

### passuk 17
<b>ויהי בשלח פרעה וגו' ולא נחם.</b> ולא נהגם, כמו (שמות לב לד) לך נחה את העם, (משלי ו כב) בהתהלכך תנחה אותך: 
<b>כי קרוב הוא.</b> ונוח לשוב באותו הדרך למצרים ומדרשי אגדה יש הרבה: 
<b>בראתם מלחמה.</b> כגון מלחמת (במדבר יד מה) וירד העמלקי והכנעני וגו' אם הלכו דרך ישר היו חוזרים, ומה אם כשהקיפם דרך מעקם אמרו (במדבר יד ד) נתנה ראש ונשובה מצרימה, אם הוליכם בפשוטה על אחת כמה וכמה: 
<b>פן ינחם.</b> יחשבו מחשבה על שיצאו ויתנו לב לשוב: 

### passuk 18
<b>ויסב.</b> הסבם מן הדרך הפשוטה לדרך העקומה: 
<b>ים סוף.</b> כמו לים סוף וסוף הוא לשון אגם שגדלים בו קנים, כמו (שמות ב ג) ותשם בסוף, (ישעיה יט ו) קנה וסוף קמלו: 
<b>וחמשים.</b> אין חמושים אלא מזינים לפי שהסבן במדבר גרם להם שעלו חמושים, שאלו הסיבן דרך ישוב לא היו מחמשים להם כל מה שצריכין, אלא כאדם שעובר ממקום למקום ובדעתו לקנות שם מה שיצטרך, אבל כשהוא פורש למדבר צריך לזמן לו כל הצרך, ומקרא זה לא נכתב כי אם לשבר את האזן, שלא תתמה במלחמת עמלק ובמלחמות סיחון ועוג ומדין, מהיכן היו להם כלי זין שהכום ישראל בחרב. וכן הוא אומר (יהושע א יד) ואתם תעברו חמשים. וכן תרגם אנקלוס מזרזין, כמו וירק את חניכיו (בראשית יד יד) וזריז. דבר אחר חמושים אחד מחמשה יצאו, וארבעה חלקים מתו בשלשת ימי אפלה:

### passuk 19
<b>השבע השביע.</b> השביעם שישביעו לבניהם ולמה לא השביע את בניו שישאוהו לארץ כנען מיד, כמו שהשביעו יעקב, אמר יוסף אני שליט הייתי במצרים והיה ספק בידי לעשות, אבל בני לא יניחום מצרים לעשות, לכך השביעם לכשיגאלו ויצאו משם שישאוהו: 
<b>והעליתם את עצמתי מזה אתכם.</b> לאחיו השביע כן, למדנו שאף עצמות כל השבטים העלו עמהם, שנאמר אתכם:

### passuk 20
<b>ויסעו מסכת.</b> ביום השני, שהרי בראשון באו מרעמסס לסכות:

### passuk 21
<b>לנחתם הדרך.</b> נקוד פת"ח, שהוא כמו להנחותם, כמו (דברים א לג) לראותכם בדרך אשר תלכו בה, שהוא כמו להראותכם, אף כאן להנחותם על ידי שליח ומי הוא השליח עמוד הענן, והקדוש ברוך הוא בכבודו מוליכו לפניהם. ומכל מקום את עמוד הענן הכין להנחותם על ידו, שהרי על ידי עמוד הענן הם הולכים, ועמוד הענן אינו לאורה אלא להורותם הדרך:

### passuk 22
<b>לא ימיש.</b> הקדוש ברוך הוא את עמוד הענן יומם ועמוד האש לילה מגיד שעמוד הענן משלים לעמוד האש ועמוד האש משלים לעמוד הענן, שעד שלא ישקע זה עולה זה:

>Credit : http://mobile.tora.ws (on your way)
>License : Public Domain