
### passuk 1
<b>לך עלה מזה.</b> ארץ ישראל גבוהה מכל הארצות, לכך נאמר עלה, דבר אחר כלפי שאמר לו בשעת הכעס (שמות לב ז) לך רד, אמר לו בשעת רצון לך עלה: 
<b>אתה והעם.</b> כאן לא נאמר ועמך:

### passuk 2
<b>וגרשתי את הכנעני וגו'.</b> שש אמות הן, והגרגשי עמד ופנה מפניהם מאליו:

### passuk 3
<b>אל ארץ זבת חלב ודבש.</b> אני אומר לך להעלותם: 
<b>כי לא אעלה בקרבך.</b> לכך אני אומר לך ושלחתי לפניך מלאך: 
<b>כי עם קשה ערף אתה.</b> וכששכינתי בקרבכם ואתם ממרים בי מרבה אני עליכם זעם: 
<b>אכלך.</b> לשון כליון:

### passuk 4
<b>הדבר הרע.</b> שאין השכינה שורה ומהלכת עמם: 
<b>איש עדיו.</b> כתרים שנתנו להם בחורב, כשאמרו נעשה ונשמע:

### passuk 5
<b>רגע אחד אעלה בקרבך וכליתיך.</b> אם אעלה בקרבך, ואתם ממרים בי בקשיות ערפכם, אזעום עליכם רגע אחד, שהוא שיעור זעמו, שנאמר (ישעיה כו כ) חבי כמעט רגע עד יעבר זעם, ואכלה אתכם, לפיכך טוב לכם שאשלח מלאך: 
<b>ועתה.</b> פרענות זו תלקו מיד, שתורידו עדיכם מעליכם: 
<b>ואדעה מה אעשה לך.</b> בפקדת שאר העון אני יודע מה שבלבי לעשות לך:

### passuk 6
<b>את עדים מהר חורב.</b> את העדי שהיה בידם מהר חורב:

### passuk 7
<b>ומשה.</b> מאותו עון והלאה: 
<b>יקח את האהל.</b> לשון הוה הוא, לוקח אהלו ונוטהו מחוץ למחנה, אמר מנדה לרב, מנדה לתלמיד: 
<b>הרחק.</b> אלפים אמה, כענין שנאמר (יהושע ג ד) אך רחוק יהיה ביניכם וביניו כאלפים אמה במדה: 
<b>וקרא לו.</b> והיה קורא לו אהל מועד, הוא בית ועד למבקשי תורה: 
<b>כל מבקש ה'.</b> מכאן למבקש פני זקן כמקבל פני השכינה: 
<b>יצא אל אהל מועד.</b> כמו יוצא דבר אחר והיה כל מבקש ה' אפלו מלאכי השרת כשהיו שואלים מקום שכינה, חבריהם אומרים להם הרי היא באהלו של משה:

### passuk 8
<b>והיה.</b> לשון הוה: 
<b>כצאת משה מן המחנה ללכת אל האהל: יקומו כל העם.</b> עומדים מפניו ואין יושבין עד שנתכסה מהם: 
<b>והביטו אחרי משה.</b> לשבח, אשרי ילוד אשה שכך מבטח, שהשכינה תכנס אחריו לפתח אהלו:

### passuk 9
<b>ודבר עם משה.</b> כמו ומדבר עם משה תרגומו ומתמלל עם משה שהוא כבוד שכינה, כמו (במדבר ז פט) וישמע את הקול מדבר אליו. ואינו קורא מדבר אליו. כשהוא קורא מדבר פתרונו הקול מדבר בינו לבין עצמו, וההדיוט שומע מאליו, וכשהוא קורא מדבר משמע שהמלך מדבר עם ההדיוט:

### passuk 10
<b>והשתחוו.</b> לשכינה:

### passuk 11
<b>ודבר ה' אל משה פנים אל פנים.</b> ומתמלל עם משה: 
<b>ושב אל המחנה.</b> לאחר שנדבר עמו, היה משה שב אל המחנה ומלמד לזקנים מה שלמד והדבר הזה נהג משה מיום הכפורים עד שהוקם המשכן ולא יותר, שהרי בשבעה עשר בתמוז נשתברו הלוחות, ובשמונה עשר שרף את העגל ודן את החוטאים, ובתשעה עשר עלה, שנאמר (שמות לב ל) ויהי ממחרת ויאמר משה אל העם וגו', עשה שם ארבעים יום ובקש רחמים, שנאמר (דב' ט יח) ואתנפל לפני ה' וגו', ובראש חדש אלול נאמר לו (שמות לד ב) ועלית בבקר אל הר סיני, לקבל לוחות האחרונות, ועשה שם ארבעים יום, שנאמר בהם (דברים י י) ואנכי עמדתי בהר כימים הראשונים וגו', מה הראשונים ברצון אף האחרונים ברצון, אמור מעתה אמצעיים היו בכעס. בעשרה בתשרי נתרצה הקדוש ברוך הוא לישראל בשמחה ובלב שלם, ואמר לו למשה סלחתי כדברך, ומסר לו לוחות אחרונות. וירד והתחיל לצוותם על מלאכת המשכן ועשאוהו עד אחד בניסן, ומשהוקם לא נדבר עמו עוד אלא מאהל מועד: 
<b>ושב אל המחנה.</b> תרגומו ותב למשריתא, לפי שהוא לשון הוה, וכן כל הענין וראה כל העם, וחזן. ונצבו, וקיימין. והביטו, ומסתכלין. והשתחוו, וסגדין. ומדרשו ודבר ה' אל משה שישוב אל המחנה, אמר לו אני בכעס ואתה בכעס, אם כן מי יקרבם:

### passuk 12
<b>ראה אתה אומר אלי.</b> ראה, תן עיניך ולבך על דבריך 
<b>אתה אומר אלי וגו' ואתה לא הודעתני וגו'.</b> ואשר אמרת לי (שמות כג כ) הנה אנכי שולח מלאך, אין זו הודעה, שאין אני חפץ בה: 
<b>ואתה אמרת ידעתיך בשם.</b> הכרתיך משאר בני אדם בשם חשיבות, שהרי אמרת לי (שמות יט ט) הנה אנכי בא אליך בעב הענן וגו' וגם בך יאמינו לעולם:

### passuk 13
<b>ועתה.</b> אם אמת שמצאתי חן בעיניך, <b>הודיעני נא את דרכך</b> מה שכר אתה נותן למוצאי חן בעיניך: 
<b>ואדעך למען אמצא חן בעיניך.</b> ואדע בזו מדת תגמולך מה היא מציאת חן שמצאתי בעיניך, ופתרון למען אמצא חן, למען אכיר כמה שכר מציאת החן: 
<b>וראה כי עמך הגוי הזה.</b> שלא תאמר ואעשה אותך לגוי גדול, ואת אלה תעזוב, ראה כי עמך הם מקדם, ואם בהם תמאס, איני סומך על היוצאים מחלצי שיתקימו, ואת תשלום השכר שלי בעם הזה תודיעני, ורבותינו דרשוהו במסכת ברכות (דף ז א) ואני לישב המקראות על אפניהם ועל סדרם באתי: 

### passuk 14
<b>ויאמר פני ילכו.</b> כתרגומו, לא אשלח עוד מלאך, אני בעצמי אלך, כמו (שמו"ב יז יא) ופניך הולכים בקרב:

### passuk 15
<b>ויאמר אליו.</b> בזו אני חפץ, כי על ידי מלאך אל תעלנו מזה:

### passuk 16
<b>ובמה יודע אפוא.</b> יודע מציאות החן, הלא בלכתך עמנו ועוד דבר אחר אני שואל ממך שלא תשרה שכינתך [עוד] על אמות העולם: 
<b>ונפלינו אני ועמך.</b> ונהיה מבדלים בדבר הזה מכל העם, כמו (שמות ט ד) והפלה ה' בין מקנה ישראל וגו':

### passuk 17
<b>גם את הדבר הזה.</b> שלא תשרה שכינתי עוד על אמות העולם, אעשה, ואין דבריו של בלעם על ידי שרית שכינה, אלא נופל וגלוי עינים, כגון (איוב ד יב) ואלי דבר יגנב, שומעין על ידי שליח:

### passuk 18
<b>ויאמר הראני נא את כבודך.</b> ראה משה שהיה עת רצון ודבריו מקבלים, והוסיף לשאול להראותו מראית כבודו:

### passuk 19
<b>ויאמר אני אעביר וגו'.</b> הגיעה שעה, שתראה בכבודי מה שארשה אותך לראות, לפי שאני רוצה וצריך ללמדך סדר תפלה, שכשנצרכת לבקש רחמים על ישראל, הזכרת לי זכות אבות, כסבור אתה, שאם תמה זכות אבות אין עוד תקוה, אני אעביר כל מדת טובי לפניך על הצור, ואתה צפון במערה: 
<b>וקראתי בשם ה' לפניך.</b> ללמדך סדר בקשת רחמים אף אם תכלה זכות אבות, וכסדר זה שאתה רואה אותי מעטף וקורא שלש עשרה מדות הוי מלמד את ישראל לעשות כן, ועל ידי שיזכירו לפני רחום וחנון יהיו נענין כי רחמי לא כלים: 
<b>וחנתי את אשר אחן.</b> אותן פעמים שארצה לחון: 
<b>ורחמתי.</b> עת שאחפוץ לרחם עד כאן לא הבטיחו אלא עתים אענה עתים לא אענה, אבל בשעת מעשה אמר לו (שמות לד י) הנה אנכי כורת ברית, הבטיחו שאינן חוזרות ריקם:

### passuk 20
<b>ויאמר לא תוכל וגו'.</b> אף כשאעביר כל טובי על פניך איני נותן לך רשות לראות את פני:

### passuk 21
<b>הנה מקום אתי.</b> בהר אשר אני מדבר עמך תמיד, יש מקום מוכן לי לצרכך שאטמינך שם שלא תזוק, ומשם תראה מה שתראה, זהו פשוטו ומדרשו על מקום שהשכינה שם מדבר ואומר המקום אתי, ואינו אומר אני במקום, שהקדוש ברוך הוא מקומו של עולם ואין עולמו מקומו:

### passuk 22
<b>בעבר כבדי.</b> כשאעבור לפניך: 
<b>בנקרת הצור.</b> כמו (במדבר טז יד) העיני האנשים ההם תנקר, (משלי ל יז) יקרוה עורבי נחל, (מלכים ב' יט כד) אני קרתי ושתיתי מים, גזרה אחת להם, נקרת הצור כרית הצור: 
<b>ושכתי כפי.</b> מכאן שנתנה רשות למחבלים לחבל, ותרגומו ואגין במימרי, כנוי הוא לדרך כבוד של מעלה, שאינו צריך לסוכך עליו בכף ממש:

### passuk 23
<b>והסרותי את כפי.</b> ואעדי ית דברת יקרי, כשאסלק הנהגת כבודי מנגד פניך ללכת משם ולהלן: 
<b>וראית את אחרי.</b> הראהו קשר של תפלין:

>Credit : http://mobile.tora.ws (on your way)
>License : Public Domain