
### passuk 1
<b>אלה הדברים.</b> לפי שהן דברי תוכחות ומנה כאן כל המקומות שהכעיסו לפני המקום בהן, לפיכך סתם את הדברים והזכירם ברמז מפני כבודן של ישראל: 
<b>אל כל ישראל.</b> אלו הוכיח מקצתן, היו אלו שבשוק אומרים, אתם הייתם שומעים מבן עמרם ולא השיבותם דבר מכך וכך, אלו היינו שם היינו משיבים אותו, לכך כנסם כלם ואמר להם הרי כלכם כאן כל מי שיש לו תשובה ישיב: 
<b>במדבר.</b> לא במדבר היו אלא בערבות מואב, ומהו במדבר, אלא בשביל מה שהכעיסוהו במדבר שאמרו (שמות טז, ג) מי יתן מותנו וגו': 
<b>בערבה.</b> בשביל הערבה שחטאו בבעל פעור בשטים בערבות מואב: 
<b>מול סוף.</b> על מה שהמרו בים סוף בבואם לים סוף שאמרו (שם יד, יא) המבלי אין קברים במצרים, וכן בנסעם מתוך הים, שנאמר (תהלים קו, ז) וימרו על ים בים סוף, כדאיתא בערכין (טו, א): 
<b>בין פארן ובין תפל ולבן.</b> אמר רבי יוחנן [רשב"י] חזרנו על כל המקרא ולא מצינו מקום ששמו תפל ולבן, אלא הוכיחן על הדברים שתפלו על המן שהוא לבן, שאמרו (במדבר כא, ה) ונפשנו קצה בלחם הקלקל ועל מה שעשו במדבר פארן על ידי המרגלים: 
<b>וחצרות.</b> במחלקתו של קרח דבר אחר אמר להם, היה לכם ללמוד ממה שעשיתי למרים בחצרות בשביל לשון הרע, ואתם נדברתם במקום: 
<b>ודי זהב.</b> הוכיחן על העגל שעשו בשביל רב זהב שהיה להם, שנאמר (הושע ב, י) וכסף הרביתי לה וזהב עשו לבעל:

### passuk 2
<b>אחד עשר יום מחרב.</b> אמר להם משה ראו מה גרמתם, אין לכם דרך קצרה מחורב לקדש ברנע כדרך הר שעיר ואף הוא מהלך אחד עשר יום, ואתם הלכתם אותו בשלשה ימים, שהרי בעשרים באיר נסעו מחורב שנאמר (במדבר י, יא) ויהי בשנה השנית בחדש השני בעשרים בחדש וגו' ובעשרים ותשעה בסיון שלחו את המרגלים מקדש ברנע, צא מהם שלשים יום שעשו בקברות התאוה, שאכלו הבשר חדש ימים, ושבעה ימים שעשו בחצרות להסגר שם מרים, נמצא בשלשה ימים הלכו כל אותו הדרך, וכל כך היתה שכינה מתלבטת בשבילכם למהר ביאתכם לארץ, ובשביל שקלקלתם הסב אתכם סביבות הר שעיר ארבעים שנה:

### passuk 3
<b>ויהי בארבעים שנה בעשתי עשר חדש באחד לחדש.</b> מלמד שלא הוכיחן אלא סמוך למיתה ממי למד, מיעקב שלא הוכיח את בניו אלא סמוך למיתה. אמר, ראובן בני, אני אומר לך מפני מה לא הוכחתיך כל השנים הללו, כדי שלא תניחני ותלך ותדבק בעשו אחי. ומפני ארבעה דברים אין מוכיחין את האדם אלא סמוך למיתה, כדי שלא יהא מוכיחו וחוזר ומוכיחו, ושלא יהא חברו רואהו ומתבייש ממנו וכו' כדאיתא בספרי. וכן יהושע לא הוכיח את ישראל אלא סמוך למיתה, וכן שמואל, שנאמר (ש"א יב, ג) הנני ענו בי. וכן דוד את שלמה בנו:

### passuk 4
<b>אחרי הכתו.</b> אמר משה אם אני מוכיחם קודם שיכנסו לקצת הארץ, יאמרו מה לזה עלינו, מה היטיב לנו, אינו בא אלא לקנתר ולמצא עלה שאין בו כח להכניסנו לארץ, לפיכך המתין עד שהפיל סיחון ועוג לפניהם והורישם את ארצם ואחר כך הוכיחן: 
<b>סיחן, אשר יושב וגו'.</b> אלו לא היה סיחון קשה והיה שרוי בחשבון, היה קשה, שהמדינה קשה, ואלו היתה עיר אחרת וסיחון שרוי בתוכה היתה קשה, שהמלך קשה, על אחת כמה וכמה שהמלך קשה והמדינה קשה: 
<b>אשר יושב בעשתרת.</b> המלך קשה והמדינה קשה: 
<b>עשתרת.</b> הוא לשון צוקין וקושי כמו (בראשית יד, ה) עשתרות קרנים, ועשתרות זה הוא עשתרות קרנים שהיו שם רפאים שהכה אמרפל, שנאמר (בראשית יד, ה) ויכו את רפאים בעשתרות קרנים, ועוג נמלט מהם והוא שנאמר (שם יד, יג) ויבא הפליט, ואומר (דברים ג, יא) כי רק עוג מלך הבשן נשאר מיתר הרפאים: 
<b>באדרעי.</b> שם המלכות: 

### passuk 5
<b>הואיל.</b> התחיל כמו (בראשית יח, כז) הנה נא הואלתי: 
<b>באר את התורה.</b> בשבעים לשון פרשה להם:

### passuk 6
<b>רב לכם שבת.</b> כפשוטו ויש מדרש אגדה הרבה לכם גדלה ושכר על ישיבתכם בהר הזה, עשיתם משכן מנורה וכלים, קבלתם תורה, מניתם לכם סנהדרין, שרי אלפים ושרי מאות:

### passuk 7
<b>פנו וסעו לכם.</b> זו דרך ערד וחרמה: 
<b>ובאו הר האמרי.</b> כמשמעו: 
<b>ואל כל שכניו.</b> עמון ומואב והר שעיר: 
<b>בערבה.</b> זה מישור של יער: 
<b>בהר.</b> זה הר המלך: 
<b>ובשפלה.</b> זו שפלת דרום: 
<b>ובנגב ובחוף הים.</b> אשקלון ועזה וקסרי וכו' כדאיתא בספרי: 
<b>עד הנהר הגדל.</b> מפני שנזכר עם ארץ ישראל, קראו גדול משל הדיוט אומר עבד מלך מלך, הדבק לשחור וישתחוו לך, קרב לגבי דהנא ואדהן:

### passuk 8
<b>ראה נתתי.</b> בעיניכם אתם רואים איני אומר לכם מאומד ומשמועה: 
<b>באו ורשו.</b> אין מערער בדבר ואינכם צריכים למלחמה, אלו לא שלחו מרגלים לא היו צריכים לכלי זין: 
<b>לאבתיכם.</b> למה הזכיר שוב לאברהם ליצחק וליעקב, אלא אברהם כדאי לעצמו, יצחק כדאי לעצמו, יעקב כדאי לעצמו:

### passuk 9
<b>ואמר אליכם בעת ההוא לאמר.</b> מהו לאמר, אמר להם משה, לא מעצמי אני אומר לכם, אלא מפי הקדוש ברוך הוא: 
<b>לא אוכל לבדי וגו'.</b> אפשר שלא היה משה יכול לדון את ישראל, אדם שהוציאם ממצרים וקרע להם את הים והוריד את המן והגיז את השלו לא היה יכול לדונם, אלא כך אמר להם, ה' אלהיכם הרבה אתכם, הגדיל והרים אתכם על דיניכם נטל את הענש מכם ונתנו על הדינין וכן אמר שלמה (מלכים א' ג, ט) כי מי יוכל לשפט את עמך הכבד הזה, אפשר מי שכתוב בו (שם ה, יא) ויחכם מכל האדם, אומר מי יוכל לשפט, אלא כך אמר שלמה אין דיני אמה זו כדיני שאר האמות, שאם דן והרג ומכה וחונק ומטה את דינו וגוזל אין בכך כלום, אני אם חיבתי ממון שלא כדין, נפשות אני נתבע, שנאמר (משלי כב, כג) וקבע את קבעיהם נפש:

### passuk 10
<b>והנכם היום ככוכבי השמים.</b> וכי ככוכבי השמים היו באותו היום, והלא לא היו אלא ששים רבוא, מהו והנכם היום, הנכם משולים כיום, קימים כחמה וכלבנה וככוכבים:

### passuk 11
<b>יסף עליכם ככם אלף פעמים.</b> מהו שוב ויברך אתכם כאשר דבר לכם, אלא אמרו לו משה אתה נותן קצבה לברכתנו, כבר הבטיח הקדוש ברוך הוא את אברהם (בראשית יג, טז) אשר אם יוכל איש למנות וגו', אמר להם זו משלי היא, אבל הוא יברך אתכם כאשר דבר לכם:

### passuk 12
<b>איכה אשא לבדי.</b> אם אומר לקבל שכר לא אוכל, זו היא שאמרתי לכם לא מעצמי אני אומר לכם, אלא מפי הקדוש ברוך הוא: 
<b>טרחכם.</b> מלמד שהיו ישראל טרחנין היה אחד מהם רואה את בעל דינו נוצח בדין, אומר יש לי עדים להביא, יש לי ראיות להביא, מוסיף אני עליכם דינין: 
<b>ומשאכם.</b> מלמד שהיו אפיקורוסין הקדים משה לצאת, אמרו, מה ראה בן עמרם לצאת, שמא אינו שפוי בתוך ביתו. אחר לצאת, אמרו, מה ראה בן עמרם שלא לצאת, מה אתם סבורים, יושב ויועץ עליכם עצות רעות וחושב עליכם מחשבות: 
<b>וריבכם.</b> מלמד שהיו רוגנים:

### passuk 13
<b>הבו לכם.</b> הזמינו עצמכם לדבר: 
<b>אנשים.</b> וכי תעלה על דעתך נשים, מה תלמוד לומר אנשים, צדיקים: <b>חכמים.</b> כסופים: 
<b>נבונים.</b> מבינים דבר מתוך דבר זו היא ששאל אריוס את רבי יוסי, מה בין חכמים לנבונים. חכם דומה לשלחני עשיר, כשמביאין לו דינרין לראות רואה, וכשאין מביאין לו יושב ותוהא. נבון דומה לשלחני תגר, כשמביאין לו מעות לראות רואה, וכשאין מביאין לו מחזר ומביא משלו: 
<b>וידעים לשבטיכם.</b> שהם נכרים לכם, שאם בא לפני מעטף בטליתו איני יודע מי הוא ומאיזה שבט הוא ואם הגון הוא, אבל אתם מכירין בו, שאתם גדלתם אותו, לכך נאמר וידעים לשבטיכם: 
<b>בראשיכם.</b> ראשים ומכבדים עליכם שתהיו נוהגין בהם כבוד ויראה: 
<b>ואשימם.</b> חסר יו"ד, [לומר] למד שאשמותיהם של ישראל תלויות בראשי דיניהם, שהיה להם למחות ולכון אותם לדרך הישרה: 

### passuk 14
<b>ותענו אתי וגו'.</b> החלטתם את הדבר להנאתכם, היה לכם להשיב, רבנו משה ממי נאה ללמוד ממך או מתלמידך לא ממך שנצטערת עליה אלא ידעתי מחשבותיכם. הייתם אומרים, עכשיו יתמנו עלינו דינין הרבה, אם אין מכירנו אנו מביאין לו דורון והוא נושא לנו פנים: 
<b>לעשות.</b> אם הייתי מתעצל, אתם אומרים עשה מהרה:

### passuk 15
<b>ואקח את ראשי שבטיכם.</b> משכתים בדברים, אשריכם, על מי באתם להתמנות, על בני אברהם יצחק ויעקב, על בני אדם שנקראו אחים ורעים, חלק ונחלה וכל לשון חבה: 
<b>אנשים חכמים וידעים.</b> אבל נבונים לא מצאתי זו אחת משבע מדות שאמר יתרו למשה ולא מצא אלא שלש, אנשים צדיקים, חכמים וידעים: 
<b>ראשים עליכם.</b> שתנהגו בהם כבוד ראשים במקח, ראשים בממכר, ראשים במשא ומתן, נכנס אחרון ויוצא ראשון: 
<b>שרי אלפים.</b> אחד ממנה על אלף: 
<b>שרי מאות.</b> אחד ממנה על מאה: 
<b>ושטרים.</b> מניתי עליכם לשבטיכם אלו הכופתין והמכין ברצועה על פי הדינין:

### passuk 16
<b>ואצוה את שפטיכם.</b> אמרתי להם הוו מתונים בדין, אם בא דין לפניך פעם אחת שתים ושלש אל תאמר כבר בא דין זה לפני פעמים הרבה אלא היו נושאים ונותנים בו: 
<b>בעת ההוא.</b> משמניתים אמרתי להם, אין עכשיו כלשעבר, לשעבר הייתם ברשות עצמכם, עכשיו הרי אתם משעבדים לצבור: 
<b>שמע.</b> לשון הוה [בהאזינכם] כמו (שמות כ, ז) זכור, (דברים ה, יא) שמור: 
<b>ובין גרו.</b> זה בעל דינו, שאוגר עליו דברים דבר אחר ובין גרו, אף על עסקי דירה בין חלקת אחים אפלו בין תנור לכירים:

### passuk 17
<b>לא תכירו פנים במשפט.</b> זה הממנה להושיב הדינין, שלא יאמר איש פלוני נאה או גבור, אושיבנו דין, איש פלוני קרובי, אושיבנו דין בעיר, והוא אינו בקי בדינין נמצא מחיב את הזכאי ומזכה את החיב מעלה אני על מי שמנהו כאלו הכיר פנים בדין: 
<b>כקטן כגדל תשמעון.</b> שיהא חביב עליך דין של פרוטה כדין של מאה מנה, שאם קדם ובא לפניך לא תסלקנו לאחרון [לאחריו] דבר אחר כקטן כגדל תשמעון, כתרגומו, שלא תאמר, זה עני הוא וחברו עשיר ומצוה לפרנסו אזכה את העני ונמצא מתפרנס בנקיות. דבר אחר שלא תאמר היאך אני פוגם כבודו של עשיר זה בשביל דינר, אזכנו עכשיו, וכשיצא לחוץ אומר אני לו, תן לו שאתה חיב לו: 
<b>לא תגורו מפני איש.</b> לא תיראו דבר אחר לא תגורו, לא תכניס דבריך מפני איש. לשון (משלי י, ה) אוגר בקיץ: 
<b>כי המשפט לאלהים הוא.</b> מה שאתה נוטל מזה שלא כדין, אתה מזקיקני להחזיר לו, נמצא שהטית עלי המשפט: 
<b>תקרבון אלי.</b> על דבר זה נסתלק ממנו משפט בנות צלפחד, וכן שמואל אמר לשאול (שמואל א' ט, יט) אנכי הראה, אמר לו הקדוש ברוך הוא, חייך שאני מודיעך שאין אתה רואה ואימתי הודיעו, כשבא למשוח את דוד (שם טז, ו) וירא את אליאב ויאמר אך נגד ה' משיחו, אמר לו הקדוש ברוך הוא, ולא אמרת אנכי הראה (שם טז, ז) אל תבט אל מראהו:

### passuk 18
<b>את כל הדברים אשר תעשון.</b> אלו עשרת הדברים שבין דיני ממונות לדיני נפשות:

### passuk 19
<b>המדבר הגדול והנורא.</b> שהיו בו נחשים כקורות, ועקרבים כקשתות:

### passuk 20

### passuk 21

### passuk 22
<b>ותקרבון אלי כלכם.</b> בערבוביא, ולהלן הוא אומר (דברים ה, כ כא) ותקרבון אלי כל ראשי שבטיכם וזקניכם ותאמרו הן הראנו וגו', אותה קריבה היתה הוגנת. ילדים מכבדים את הזקנים ושלחום לפניהם, וזקנים מכבדים את הראשים ללכת לפניהם, אבל כאן, ותקרבון אלי כלכם, בערבוביא. ילדים דוחפין את הזקנים וזקנים דוחפין את הראשים: 
<b>וישבו אתנו דבר.</b> באיזה לשון הם מדברים: 
<b>את הדרך אשר נעלה בה.</b> אין דרך שאין בה עקמימות: 
<b>ואת הערים אשר נבא אליהן.</b> תחלה לכבוש:

### passuk 23
<b>וייטב בעיני הדבר.</b> בעיני ולא בעיני המקום ואם בעיני משה היה טוב למה אמרה בתוכחות, משל לאדם שאומר לחברו מכור לי חמורך זה, אמר לו הן. נותנו אתה לי לנסיון, אמר לו הן. בהרים וגבעות, אמר לו הן. כיון שראה שאין מעכבו כלום, אמר הלוקח בלבו, בטוח הוא זה שלא אמצא בו מום. מיד אמר לו טול מעותיך ואיני מנסהו. מעתה אף אני הודיתי לדבריכם, שמא תחזרו בכם כשתראו שאיני מעכב, ואתם לא חזרתם בכם: 
<b>ואקח מכם.</b> מן הברורים שבכם מן המסלתים שבכם: 
<b>שנים עשר אנשים איש אחד לשבט.</b> מגיד שלא היה שבט לוי עמהם:

### passuk 24
<b>עד נחל אשכל.</b> מגיד שנקרא על שם סופו: 
<b>וירגלו אתה.</b> מלמד שהלכו בה ארבעה אומנין שתי וערב:

### passuk 25
<b>ויורדו אלינו.</b> מגיד שארץ ישראל גבוהה מכל הארצות: 
<b>ויאמרו טובה הארץ.</b> מי הם שאמרו טובתה, יהושע וכלב:

### passuk 26
<b>ותמרו.</b> לשון התרסה, התרסתם כנגד מאמרו:

### passuk 27
<b>ותרגנו.</b> לשון הרע, וכן (משלי יח, ח) דברי נרגן, אדם המוציא דבה: 
<b>בשנאת ה' אתנו.</b> והוא היה אוהב אתכם, אבל אתם שונאים אותו משל הדיוט אומר, מה דבלבך על רחמך מה דבלביה עלך: 
<b>בשנאת ה' אתנו הוציאנו מארץ מצרים.</b> הוצאתו לשנאה היתה משל למלך בשר ודם, שהיו לו שני בנים ויש לו שתי שדות אחת של שקיא ואחת של בעל, למי שהוא אוהב נותן של שקיא, ולמי שהוא שונא נותן לו של בעל. ארץ מצרים של שקיא היא, שנילוס עולה ומשקה אותה, וארץ כנען של בעל, והוציאנו ממצרים לתת לנו את ארץ כנען:

### passuk 28
<b>ערים גדלת ובצורת בשמים.</b> דברו הכתובים לשון הבאי:

### passuk 29
<b>לא תערצון.</b> לשון שבירה כתרגומו, ודומה לו (איוב ל, ו) בערוץ נחלים לשכן, לשבור נחלים:

### passuk 30
<b>ילחם לכם.</b> בשבילכם:

### passuk 31
<b>ובמדבר אשר ראית.</b> מוסב על מקרא שלמעלה המנו (פסוק ל), ככל אשר עשה אתכם במצרים, ועשה אף במדבר אשר ראית אשר נשאך וגו': 
<b>כאשר ישא איש את בנו.</b> כמו שפירשתי אצל (שמות יד, יט) ויסע מלאך האלהים ההולך לפני מחנה ישראל וגו' משל למהלך בדרך ובנו לפניו באו לסטים לשבותו וכו':

### passuk 32
<b>ובדבר הזה.</b> שהוא מבטיחכם להביאכם אל הארץ, אינכם מאמינים בו:

### passuk 33
<b>לראותכם.</b> כמו להראותכם וכן (שמות יג, כא) לנחותם הדרך, וכן (תהלים כו, ז) לשמע בקול תודה, וכן (מלכים ב' ט, טו) ללכת לגיד [להגיד] ביזרעאל (לגיד כתיב, להגיד קרי):

### passuk 34

### passuk 35

### passuk 36
<b>אשר דרך בה.</b> חברון, שנאמר (במדבר יג, כב) ויבא עד חברון:

### passuk 37
<b>התאנף.</b> נתמלא רוגז:

### passuk 38

### passuk 39

### passuk 40
<b>פנו לכם.</b> אמרתי להעביר אתכם דרך רוחב ארץ אדום לצד צפון לכנס לארץ, קלקלתם וגרמתם לכם עכוב: 
<b>פנו לכם.</b> לאחוריכם ותלכו במדבר לצד ים סוף שהמדבר שהיו הולכים בו לדרומו של הר שעיר, היה מפסיק בין ים סוף להר שעיר, עתה המשכו לצד הים ותסבבו את הר שעיר כל דרומו מן המערב למזרח:

### passuk 41
<b>ותהינו.</b> לשון (במדבר יד, מ) הננו ועלינו אל המקום, זה הלשון שאמרתם, לשון הן, כלומר נזדמנתם:

### passuk 42
<b>לא תעלו.</b> לא עליה תהא לכם, אלא ירידה:

### passuk 43

### passuk 44
<b>כאשר תעשינה הדברים.</b> מה הדבורה הזאת כשהיא מכה את האדם מיד מתה, אף הם כשהיו נוגעים בכם מיד מתים:

### passuk 45
<b>ולא שמע ה' בקלכם.</b> כביכול עשיתם מדת רחמיו, כאלו אכזרי:

### passuk 46
<b>ותשבו בקדש ימים רבים.</b> תשע עשרה שנה, שנאמר כימים אשר ישבתם בשאר המסעות והם היו שלשים ושמנה שנה, תשע עשרה מהם עשו בקדש ותשע עשרה שנה הולכים ומטורפים וחזרו לקדש, כמו שנאמר (במדבר לב, יג) ויניעם במדבר כך מצאתי בסדר עולם:

>Credit : http://mobile.tora.ws (on your way)
>License : Public Domain