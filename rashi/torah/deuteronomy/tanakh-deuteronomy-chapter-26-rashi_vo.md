
### passuk 1
<b>והיה כי תבוא וירשתה וישבת בה.</b> מגיד שלא נתחיבו בבכורים עד שכבשו את הארץ וחלקוה:

### passuk 2
<b>מראשית.</b> ולא כל ראשית, שאין כל הפרות חיבין בבכורים אלא שבעת המינין בלבד נאמר כאן ארץ, ונאמר להלן (לעיל ח, ח) ארץ חטה ושערה וגו', מה להלן משבעת המינים שנשתבחה בהם ארץ ישראל, אף כאן שבח ארץ ישראל שהן שבעה מינין: 
<b>זית שמן.</b> זית אגורי ששמנו אגור בתוכו: 
<b>ודבש.</b> הוא דבש תמרים: 
<b>מראשית.</b> אדם יורד לתוך שדהו ורואה תאנה שבכרה כורך עליה גמי לסימן ואומר הרי זו בכורים:

### passuk 3
<b>אשר יהיה בימים ההם.</b> אין לך אלא כהן שבימיך, כמו שהוא: 
<b>ואמרת אליו.</b> שאינך כפוי טובה: 
<b>הגדתי היום.</b> פעם אחת בשנה ולא שתי פעמים:

### passuk 4
<b>ולקח הכהן הטנא מידך.</b> להניף אותו כהן מניח ידו תחת יד הבעלים ומניף:

### passuk 5
<b>וענית.</b> לשון הרמת קול: 
<b>ארמי אבד אבי.</b> מזכיר חסדי המקום ארמי אבד אבי, לבן, בקש לעקור את הכל, כשרדף אחר יעקב. ובשביל שחשב לעשות, חשב לו המקום כאלו עשה, שאמות העולם חושב להם הקדוש ברוך הוא מחשבה רעה כמעשה: 
<b>וירד מצרימה.</b> ועוד אחרים באו עלינו לכלותנו, שאחרי זאת ירד יעקב למצרים: 
<b>במתי מעט.</b> בשבעים נפש:

### passuk 6

### passuk 7

### passuk 8

### passuk 9
<b>אל המקום הזה.</b> זה בית המקדש: 
<b>ויתן לנו את הארץ.</b> כמשמעו:

### passuk 10
<b>והנחתו.</b> מגיד שנוטלו אחר הנחת הכהן ואוחזו בידו כשהוא קורא, וחוזר ומניף:

### passuk 11
<b>ושמחת בכל הטוב.</b> מכאן אמרו אין קורין מקרא בכורים אלא בזמן שמחה, מעצרת ועד החג, שאדם מלקט תבואתו ופירותיו ויינו ושמנו, אבל מהחג ואלך, מביא ואינו קורא: 
<b>אתה והלוי.</b> אף הלוי חיב בבכורים אם נטעו בתוך עריהם: 
<b>והגר אשר בקרבך.</b> מביא ואינו קורא, שאינו יכול לומר לאבותינו:

### passuk 12
<b>כי תכלה לעשר את כל מעשר תבואתך בשנה השלישית.</b> כשתגמור להפריש מעשרות של שנה השלישית, קבע זמן הבעור והוידוי בערב הפסח של שנה הרביעית, שנאמר (דברים יד, כח) מקצה שלש שנים תוציא וגו' נאמר כאן מקץ, ונאמר להלן (שם לא, י) מקץ שבע שנים, לענין הקהל מה להלן רגל אף כאן רגל, אי מה להלן חג הסכות אף כאן חג הסכות, תלמוד לומר כי תכלה לעשר, מעשרות של שנה השלישית רגל שהמעשרות כלין בו, וזהו פסח, שהרבה אילנות יש שנלקטין אחר הסכות, נמצאו מעשרות של שלישית כלין בפסח של רביעית, וכל מי ששיהה מעשרותיו הצריכו הכתוב לבערו מן הבית: 
<b>שנת המעשר.</b> שנה שאין נוהג בה אלא מעשר אחד משני מעשרות שנהגו בשתי שנים שלפניה, ששנה ראשונה של שמטה נוהג בה מעשר ראשון, כמו שנאמר (במדבר יח, כו) כי תקחו מאת בני ישראל את המעשר, ומעשר שני, שנאמר (דברים יד, כג) ואכלת לפני ה' אלהיך מעשר דגנך תירשך ויצהרך, הרי שני מעשרות, ובא ולמדך כאן בשנה השלישית שאין נוהג מאותן שני מעשרות אלא אחד, ואיזה, זה מעשר ראשון ותחת מעשר שני תן מעשר עני שנאמר כאן <b>ונתת ללוי.</b> את אשר לו, הרי מעשר ראשון <b>לגר ליתום ולאלמנה.</b> זה מעשר עני: 
<b>ואכלו בשעריך ושבעו.</b> תן להם כדי שבען מכאן אמרו אין פוחתין לעני בגורן פחות מחצי קב חטים וכו': 

### passuk 13
<b>ואמרת לפני ה' אלהיך.</b> התודה שנתת מעשרותיך: 
<b>בערתי הקדש מן הבית.</b> זה מעשר שני ונטע רבעי, ולמדך שאם שיהה מעשרותיו של שתי שנים ולא העלם לירושלים, שצריך להעלותם עכשיו: 
<b>וגם נתתיו ללוי.</b> זה מעשר ראשון וגם, לרבות תרומה ובכורים: 
<b>ולגר ליתום ולאלמנה.</b> זה מעשר עני: 
<b>ככל מצותך.</b> נתתים כסדרן ולא הקדמתי תרומה לבכורים, ולא מעשר לתרומה ולא שני לראשון, שהתרומה קרויה ראשית, שהיא ראשונה משנעשה דגן, וכתיב מלאתך ודמעך לא תאחר (שמות כב, כח), לא תשנה את הסדר: 
<b>לא עברתי ממצותיך.</b> לא הפרשתי ממין על שאינו מינו ומן החדש על הישן: 
<b>ולא שכחתי.</b> מלברך על הפרשת מעשרות:

### passuk 14
<b>לא אכלתי באני ממנו.</b> מכאן שאסור לאונן: 
<b>ולא בערתי ממנו בטמא.</b> בין שאני טמא והוא טהור, בין שאני טהור והוא טמא והיכן הזהר על כך (לעיל יב, יז) לא תוכל לאכל בשעריך. זו אכילת טמאה, כמו שנאמר בפסולי המקדשים (לעיל טו, כב) בשעריך תאכלנו הטמא והטהור וגו', אבל זה, לא תוכל לאכול דרך אכילת שעריך האמור במקום אחר: 
<b>ולא נתתי ממנו למת.</b> לעשות לו ארון ותכריכין: 
<b>שמעתי בקול ה' אלהי.</b> הביאותיו לבית הבחירה: 
<b>עשיתי ככל אשר צויתני.</b> שמחתי ושמחתי בו:

### passuk 15
<b>השקיפה ממעון קדשך.</b> עשינו מה שגזרת עלינו, עשה אתה מה שעליך לעשות, שאמרת (ויקרא כו, ג) אם בחקתי תלכו ונתתי גשמיכם בעתם: 
<b>אשר נתתה לנו כאשר נשבעת לאבתינו.</b> לתת לנו וקימת ארץ זבת חלב ודבש:

### passuk 16
<b>היום הזה ה' אלהיך מצוך.</b> בכל יום יהיו בעיניך חדשים, כאלו בו ביום נצטוית עליהם: 
<b>ושמרת ועשית אותם.</b> בת קול מברכתו הבאת בכורים היום, תשנה לשנה הבאה:

### passuk 17
<b>האמרת.</b> והאמירך (פסוק יח) אין להם עד מוכיח במקרא ולי נראה שהוא לשון הפרשה והבדלה. הבדלתי לך מאלהי הנכר להיות לך לאלהים, והוא הפרישך אליו מעמי הארץ להיות לו לעם סגלה. ומצאתי להם עד, והוא לשון תפארת, כמו (תהלים צ"ד) יתאמרו כל פועלי און:

### passuk 18
<b>כאשר דבר לך.</b> (שמות יט, ה) והייתם לי סגלה:

### passuk 19
<b>ולהיתך עם קדש וגו' כאשר דבר.</b> (ויקרא כ, כו) והייתם לי קדושים: 

>Credit : http://mobile.tora.ws (on your way)
>License : Public Domain