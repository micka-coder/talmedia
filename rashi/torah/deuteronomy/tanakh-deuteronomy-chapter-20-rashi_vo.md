
### passuk 1
<b>כי תצא למלחמה.</b> סמך הכתוב יציאת מלחמה לכאן, לומר לך, שאין מחסר אבר יוצא למלחמה דבר אחר לומר לך, אם עשית משפט צדק אתה מבטח שאם תצא למלחמה אתה נוצח. וכן דוד הוא אומר (תהלים קיט, קכא) עשיתי משפט וצדק בל תניחני לעשקי: 
<b>על איבך.</b> יהיו בעיניך כאויבים, אל תרחם עליהם כי לא ירחמו עליך: 
<b>סוס ורכב.</b> בעיני כלם כסוס אחד, וכן הוא אומר (שופטים ו, טז) והכית את מדין כאיש אחד וכן הוא אומר (שמות טו, יט) כי בא סוס פרעה: 
<b>עם רב ממך.</b> בעיניך הוא רב, אבל בעיני אינו רב:

### passuk 2
<b>כקרבכם אל המלחמה.</b> סמוך לצאתכם מן הספר מגבול ארצכם: 
<b>ונגש הכהן.</b> המשוח לכך והוא הנקרא משוח מלחמה: 
<b>ודבר אל העם.</b> בלשון הקדש:

### passuk 3
<b>שמע ישראל.</b> אפלו אין בכם זכות אלא קרית שמע בלבד, כדאי אתם שיושיע אתכם: 
<b>על איביכם.</b> אין אלו אחיכם, שאם תפלו בידם אינם מרחמים עליכם, אין זו כמלחמת יהודה עם ישראל, שנאמר (דה"י ב' כח, טו) ויקמו האנשים אשר נקבו בשמות ויחזיקו בשביה, וכל מערמיהם הלבישו מן השלל וילבשום וינעלום ויאכלום וישקום ויסכום וינהלום בחמרים לכל כושל, ויביאום ירחו עיר התמרים אצל אחיהם, וישובו שמרון, אלא על אויביכם אתם הולכים, לפיכך התחזקו למלחמה: 
<b>אל ירך לבבכם אל תיראו ואל תחפזו ואל תערצו.</b> ארבע אזהרות כנגד ארבעה דברים שמלכי האמות עושים מגיפים בתריסיהם כדי להקישן זה לזה כדי להשמיע קול שיחפזו אלו שכנגדם וינוסו, ורומסים בסוסיהם ומצהילין אותם להשמיע קול שעטת פרסות סוסיהם, וצווחין בקולם ותוקעין בשופרות ומיני משמיעי קול: 
<b>אל ירך לבבכם.</b> מצהלת סוסים: 
<b>אל תיראו.</b> מהגפת התריסין: 
<b>ואל תחפזו.</b> מקול הקרנות: 
<b>ואל תערצו.</b> מקול הצוחה:

### passuk 4
<b>כי ה' אלהיכם וגו'.</b> הם באים בנצחונו של בשר ודם ואתם באים בנצחונו של מקום פלשתים באו בנצחונו של גלית, מה היה סופו, נפל ונפלו עמו: 
<b>ההלך עמכם.</b> זה מחנה הארון:

### passuk 5
<b>ולא חנכו.</b> לא דר בו חנוך לשון התחלה: 
<b>ואיש אחר יחנכנו.</b> ודבר של עגמת נפש הוא זה:

### passuk 6
<b>ולא חללו.</b> לא פדאו בשנה הרביעית, שהפירות טעונין לאכלן בירושלים או לחללן בדמים ולאכל הדמים בירושלים:

### passuk 7
<b>פן ימות במלחמה.</b> ישוב פן ימות, שאם לא ישמע לדברי הכהן כדאי הוא שימות:

### passuk 8
<b>ויספו השטרים.</b> למה נאמר כאן ויספו, מוסיפין זה על דברי הכהן, שהכהן מדבר ומשמיע מן (פסוק ג, ד) שמע ישראל עד להושיע אתכם, ומי האיש ושני ושלישי כהן מדבר ושוטר משמיע, וזה שוטר מדבר ושוטר משמיע: 
<b>הירא ורך הלבב.</b> רבי עקיבא אומר כמשמעו, שאינו יכול לעמוד בקשרי המלחמה ולראות חרב שלופה רבי יוסי הגלילי אומר הירא מעבירות שבידו, ולכך תלתה לו תורה לחזור על בית וכרם ואשה לכסות על החוזרים בשביל עברות שבידם, שלא יבינו שהם בעלי עברה, והרואהו חוזר אומר שמא בנה בית או נטע כרם או ארש אשה:

### passuk 9
<b>שרי צבאות.</b> שמעמידין זקפין, מלפניהם ומלאחריהם וכשילין של ברזל בידיהם וכל מי שרוצה לחזור הרשות בידו לקפח את שוקיו זקפין, בני אדם עומדים בקצה המערכה לזקוף את הנופלים ולחזקם בדברים שובו אל המלחמה ולא תנוסו, שתחלת נפילה ניסה:

### passuk 10
<b>כי תקרב אל עיר.</b> במלחמת הרשות הכתוב מדבר, כמו שמפורש בענין (פסוק טו) כן תעשה לכל הערים הרחקת וגו':

### passuk 11
<b>כל העם הנמצא בה.</b> אפלו אתה מוצא בה משבעה אמות שנצטוית להחרימם, אתה רשאי לקימם: 
<b>למס ועבדוך.</b> עד שיקבלו עליהם מסים ושעבוד:

### passuk 12
<b>ואם לא תשלים עמך ועשתה עמך מלחמה.</b> הכתוב מבשרך שאם לא תשלים עמך סופה להלחם בך אם תניחנה ותלך: 
<b>וצרת עליה.</b> אף להרעיבה ולהצמיאה ולהמיתה מיתת תחלואים:

### passuk 13
<b>ונתנה ה' אלהיך בידך.</b> אם עשית כל האמור בענין, סוף שה' נותנה בידך:

### passuk 14
<b>והטף.</b> אף טף של זכרים ומה אני מקים (פסוק יג) והכית את כל זכורה, בגדולים:

### passuk 15

### passuk 16

### passuk 17
<b>כאשר צוך.</b> לרבות את הגרגשי:

### passuk 18
<b>למען אשר לא ילמדו.</b> הא אם עשו תשובה ומתגירים, אתה רשאי לקבלם:

### passuk 19
<b>ימים.</b> שנים: 
<b>רבים.</b> שלשה מכאן אמרו אין צרין על עירות של נכרים פחות משלשה ימים קודם לשבת. ולמד שפותח בשלום שנים או שלשה ימים. וכן הוא אומר (שמואל ב' א, א) וישב דוד בצקלג ימים שנים, ובמלחמת הרשות הכתוב מדבר: 
<b>כי האדם עץ השדה.</b> הרי כי משמש בלשון דלמא שמא האדם עץ השדה להכנס בתוך המצור מפניך להתיסר ביסורי רעב וצמא כאנשי העיר, למה תשחיתנו:

### passuk 20
<b>עד רדתה.</b> לשון רדוי, שתהא כפופה לך:

>Credit : http://mobile.tora.ws (on your way)
>License : Public Domain