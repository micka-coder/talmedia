
### passuk 1

### passuk 2
<b>אבד תאבדון.</b> אבד ואחר כך תאבדון מכאן לעוקר עבודה זרה שצריך לשרש אחריה: 
<b>את כל המקומות אשר עבדו שם וגו'.</b> ומה תאבדון מהם, את אלהיהם אשר על ההרים:

### passuk 3
<b>מזבח.</b> של אבנים הרבה: 
<b>מצבה.</b> של אבן אחת, והוא בימוס ששנויה במשנה (ע"ז מז, ב) אבן שחצבה מתחלתה לבימוס: 
<b>אשרה.</b> אילן הנעבד: 
<b>ואבדתם את שמם.</b> לכנות להם שם לגנאי, בית גליא קורין לה בית כריא, עין כל עין קוץ:

### passuk 4
<b>לא תעשון כן.</b> להקטיר לשמים בכל מקום (פסוק ה), כי אם במקום אשר יבחר דבר אחר ונתצתם את מזבחתם ואבדתם את שמם לא תעשון כן, אזהרה למוחק את השם ולנותץ אבן מן המזבח או מן העזרה. אמר רבי ישמעאל וכי תעלה על דעתך שישראל נותצין את המזבחות, אלא שלא תעשו כמעשיהם, ויגרמו עונותיכם למקדש אבותיכם שיחרב:

### passuk 5
<b>לשכנו תדרשו.</b> זה משכן שילה:

### passuk 6
<b>וזבחיכם.</b> שלמים של חובה: 
<b>מעשרתיכם.</b> מעשר בהמה ומעשר שני לאכול לפנים מן החומה: 
<b>תרומת ידכם.</b> אלו הבכורים, שנאמר בהם (דברים כו, ד) ולקח הכהן הטנא מידך: 
<b>ובכורות בקרכם.</b> לתתם לכהן ויקריבם שם:

### passuk 7
<b>אשר ברכך ה'.</b> לפי הברכה הבא:

### passuk 8
<b>לא תעשון ככל אשר אנחנו עשים וגו'.</b> מוסב למעלה (דברים יא, לא) על כי אתם עברים את הירדן וגו' כשתעברו את הירדן, מיד מתרים אתם להקריב בבמה, כל ארבע עשרה שנה של כבוש וחלוק, ובבמה לא תקריבו כל מה שאתם מקריבים פה היום במשכן, שהוא עמכם ונמשח והוא כשר להקריב בו חטאות ואשמות נדרים ונדבות, אבל בבמה אין קרב אלא הנדר והנדב וזהו איש כל הישר בעיניו, נדרים ונדבות שאתם מתנדבים על ידי שיישר בעיניכם להביאם ולא על ידי חובה, אותם תקריבו בבמה:

### passuk 9
<b>כי לא באתם.</b> כל אותן ארבע עשרה שנה: 
<b>אל המנוחה.</b> זו שילה: 
<b>הנחלה.</b> זו ירושלים: 
<b>עד עתה.</b> כמו עדין:

### passuk 10
<b>ועברתם את הירדן וישבתם בארץ.</b> משתחלקוה ויהא כל אחד מכיר את חלקו ואת שבטו: 
<b>והניח לכם.</b> לאחר כבוש וחלוק ומנוחה (שופטים ג, א) מן הגוים אשר הניח ה' לנסות בם את ישראל ואין זאת אלא בימי דוד, אז:

### passuk 11
<b>והיה המקום וגו'.</b> בנו לכם בית הבחירה בירושלים וכן הוא אומר בדוד (שמואל ב' ז, א. ב) ויהי כי ישב המלך בביתו, וה' הניח לו מסביב מכל אויביו. ויאמר המלך אל נתן הנביא ראה נא אנכי יושב בבית ארזים, וארון האלהים ישב בתוך היריעה: 
<b>שמה תביאו וגו'.</b> למעלה אמרו (פסוק ו) לענין שילה וכאן אמור לענין ירושלים, ולכך חלקם הכתוב, לתן התר בין זו לזו, משחרבה שילה ובאו לנוב, וחרבה נוב ובאו לגבעון, היו הבמות מתרות עד שבאו לירושלים: 
<b>מבחר נדריכם.</b> מלמד שיביאו מן המבחר: 

### passuk 12

### passuk 13
<b>השמר לך.</b> לתן לא תעשה על הדבר 
<b>בכל מקום אשר תראה.</b> אשר יעלה בלבך, אבל אתה מקריב על פי נביא, כגון אליהו בהר הכרמל:

### passuk 14
<b>באחד שבטיך.</b> בחלקו של בנימין ולמעלה הוא אומר (פסוק ה) מכל שבטיכם. הא כיצד, כשקנה דוד את הגרן מארונה היבוסי גבה הזהב מכל השבטים, ומכל מקום הגרן בחלקו של בנימין היה:

### passuk 15
<b>רק בכל אות נפשך.</b> במה הכתוב מדבר, אם בבשר תאוה להתירה להם בלא הקרבת אמורים, הרי הוא אומר במקום אחר (פסוק כ) כי ירחיב ה' אלהיך את גבולך וגו' ואמרת אכלה בשר וגו', במה זה מדבר, בקדשים שנפל בהם מום, שיפדו ויאכלו בכל מקום יכול יפדו על מום עובר, תלמוד לומר רק: 
<b>תזבח ואכלת.</b> אין לך בהם התר גזה וחלב, אלא אכילה על ידי זביחה: 
<b>הטמא והטהור.</b> לפי שבאו מכח קדשים, שנאמר בהם (ויקרא ז, יט) והבשר אשר יגע בכל טמא לא יאכל, הצרך להתיר בו, שטמא וטהור אוכלין בקערה אחת: 
<b>כצבי וכאיל.</b> שאין קרבן בא מהם: 
<b>כצבי וכאיל.</b> לפטרן מן הזרוע והלחיים והקבה:

### passuk 16
<b>רק הדם לא תאכלו.</b> אף על פי שאמרתי שאין לך בו זריקת דם במזבח, לא תאכלנו: 
<b>תשפכנו כמים.</b> לומר לך שאין צריך כסוי דבר אחר הרי הוא כמים להכשיר את הזרעים:

### passuk 17
<b>לא תוכל.</b> בא הכתוב לתן לא תעשה על הדבר:
<b>לא תוכל.</b> רבי יהושע בן קרחה אומר יכול אתה, אבל אינך רשאי, כיוצא בו (יהושע טו, סג) ואת היבוסי יושבי ירושלים לא יכלו בני יהודה להורישם, יכולים היו, אלא שאינן רשאין, לפי שכרת להם אברהם ברית כשלקח מהם מערת המכפלה. ולא יבוסים היו אלא חתיים היו, אלא על שם העיר ששמה יבוס [נקראים יבוסים]. כך מפורש בפרקי דרבי אליעזר. והוא שנאמר (שמואל ב' ה, ו) כי אם הסירך העורים והפסחים, צלמים שכתבו עליהם את השבועה: 
<b>ובכרת בקרך.</b> אזהרה לכהנים: 
<b>ותרומת ידך.</b> אלו הבכורים: 

### passuk 18
<b>לפני ה'.</b> לפנים מן החומה: 
<b>והלוי אשר בשעריך.</b> אם אין לך לתת לו מחלקו, כגון מעשר ראשון, תן לו מעשר עני אין לך מעשר עני, הזמינהו על שלמיך:

### passuk 19
<b>השמר לך.</b> לתן לא תעשה על הדבר: 
<b>על אדמתך.</b> אבל בגולה אינך מזהר עליו יותר מעניי ישראל:

### passuk 20
<b>כי ירחיב וגו'.</b> למדה תורה דרך ארץ, שלא יתאוה אדם לאכול בשר, אלא מתוך רחבת ידים ועושר: 
<b>בכל אות נפשך וגו'.</b> אבל במדבר נאסר להם בשר חלין, אלא אם כן מקדישה ומקריבה שלמים:

### passuk 21
<b>כי ירחק ממך המקום.</b> ולא תוכל לבוא ולעשות שלמים בכל יום כמו עכשיו שהמשכן הולך עמכם: 
<b>וזבחת וגו' כאשר צויתך.</b> למדנו שיש צווי בזביחה היאך ישחוט, והן הלכות שחיטה שנאמרו למשה בסיני: 

### passuk 22
<b>אך כאשר יאכל את הצבי וגו'.</b> אינך מזהר לאכלן בטהרה אי מה צבי ואיל חלבן מתר, אף חלין חלבן מתר, תלמוד לומר אך:

### passuk 23
<b>רק חזק לבלתי אכל הדם.</b> ממה שנאמר חזק אתה למד שהיו שטופים בדם לאכלו, לפיכך הצרך לומר חזק, דברי רבי יהודה רבי שמעון בן עזאי אומר, לא בא הכתוב אלא להזהירך וללמדך עד כמה אתה צריך להתחזק במצות, אם הדם, שהוא קל להשמר ממנו, שאין אדם מתאוה לו, הצרך לחזקך באזהרתו, קל וחמר לשאר מצות: 
<b>ולא תאכל הנפש עם הבשר.</b> אזהרה לאבר מן החי:

### passuk 24
<b>לא תאכלנו.</b> אזהרה לדם התמצית:

### passuk 25
<b>לא תאכלנו.</b> אזהרה לדם האיברים: 
<b>למען ייטב לך וגו'.</b> צא ולמד מתן שכרן של מצות, אם הדם שנפשו של אדם קצה ממנו, הפורש ממנו זוכה לו ולבניו אחריו, קל וחמר לגזל ועריות שנפשו של אדם מתאוה להם:

### passuk 26
<b>רק קדשיך.</b> אף על פי שאתה מתר לשחוט חלין, לא התרתי לך לשחוט את הקדשים ולאכלן בשעריך בלא הקרבה, אלא הביאם לבית הבחירה:

### passuk 27
<b>ועשית עלתיך.</b> אם עולות הם תן הבשר והדם על גבי המזבח, ואם זבחי שלמים הם, דם זבחיך ישפך על המזבח תחלה ואחר כך והבשר תאכל ועוד דרשו רבותינו (פסוק כו), רק קדשיך בא ללמד על הקדשים שבחוצה לארץ וללמד על התמורות ועל ולדות קדשים שיקריבו:

### passuk 28
<b>שמר.</b> זו משנה שאתה צריך לשמרה בבטנך שלא תשכח כענין שנאמר (משלי כב) כי נעים כי תשמרם בבטנך, ואם שנית אפשר שתשמע ותקיים, הא כל שאינו בכלל משנה אינו בכלל מעשה: 
<b>את כל הדברים.</b> שתהא חביבה עליך מצוה קלה כמצוה חמורה: 
<b>הטוב.</b> בעיני השמים: 
<b>והישר.</b> בעיני אדם:

### passuk 29

### passuk 30
<b>פן תנקש.</b> אנקלוס תרגם לשון מוקש ואני אומר שלא חש לדקדק בלשון, שלא מצינו נו"ן בלשון יוקש ואפלו ליסוד הנופל ממנו, אבל בלשון טרוף וקשקוש מצינו נו"ן (דניאל ה, ו) וארכבתה דא לדא נקשן. ואף זה אני אומר, פן תנקש אחריהם פן תטרף אחריהם להיות כרוך אחר מעשיהם, וכן (תהלים קט, יא) ינקש נושה לכל אשר לו, מקלל את הרשע להיות עליו נושים רבים והיו מחזירין ומנקשין אחר ממונו: 
<b>אחרי השמדם מפניך.</b> אחר שתראה שאשמידם מפניך, יש לך לתת לב מפני מה נשמדו אלו, מפני מעשים מקלקלים שבידיהם, אף אתה לא תעשה כן שלא יבואו אחרים וישמידוך: 
<b>איכה יעבדו.</b> לפי שלא ענש על עבודת אלילים אלא על זבוח וקטור ונסוך והשתחואה, כמו שכתוב (שמות כב, יט) בלתי לה' לבדו, דברים הנעשים לגבוה, בא ולמדך כאן, שאם דרכה של עבודה זרה לעבדה בדבר אחר, כגון פוער לפעור, וזורק אבן למרקוליס, זו היא עבודתה וחיב אבל זבוח וקטור ונסוך והשתחואה, אפלו שלא כדרכה חיב:

### passuk 31
<b>כי גם את בניהם.</b> גם, לרבות את אבותיהם ואמותיהם אמר ר' עקיבא אני ראיתי נכרי שכפתו לאביו לפני כלבו ואכלו:

>Credit : http://mobile.tora.ws (on your way)
>License : Public Domain