
### passuk 1
<b>עַל מִשְׁכָּבִי בַּלֵּילוֹת.</b> בַּצַּר לִי, שֶׁיָּשַׁבְתִּי אֲפֵלָה כָּל שְׁלשִׁים וּשְׁמֹנֶה שָׁנָה שֶׁהָיוּ יִשְׂרָאֵל נְזוּפִים: 
<b>בִּקַּשְׁתִּיו וְלֹא מְצָאתִיו.</b> "כִּי לֹא אֶעֱלֶה בְּקִרְבְּךָ", "כִּי אֵינֶנִּי בְּקִרְבְּכֶם": 

### passuk 2
<b>אָקוּמָה נָּא וגו' אֲבַקְשָׁה.</b> "וַיְחַל משֶׁה", "אֶעֱלֶה אֶל ה'": 

### passuk 3
<b>מְצָאוּנִי הַשֹּׁמְרִים.</b> משֶׁה וְאַהֲרֹן:
<b>אֵת שֶׁאָהֲבָה נַפְשִׁי רְאִיתֶם.</b> מַה מְּצָאתֶם בְּפִיו?

### passuk 4
<b>כִּמְעַט שֶׁעָבַרְתִּי מֵהֶם.</b> קָרוֹב לִפְרִישָׁתָם מִמֶּנִּי לְסוֹף אַרְבָּעִים שָׁנָה:
<b>עַד שֶׁמָּצָאתִי.</b> שֶׁהָיָה עִמִּי בִּימֵי יְהוֹשֻׁעַ לִכְבּשׁ שְׁלשִׁים וְאֶחָד מְלָכִים:
<b>אֲחַזְתִּיו וְלֹא אַרְפֶּנּוּ.</b> לֹא נָתַתִּי לוֹ רִפְיוֹן עַד שֶׁהֲבִיאוֹתִיו אֶל מִשְׁכַּן שִׁילֹה בִּשְׁבִיל כָּל זֹאת שֶׁעָשָׂה לִי:

### passuk 5
<b>הִשְׁבַּעְתִּי אֶתְכֶם.</b> הָאֻמּוֹת, בִּהְיוֹתִי גוֹלָה בֵינֵיכֶם: 
<b>אִם תָּעִירוּ וְאִם תְּעוֹרְרוּ.</b> אַהֲבַת דּוֹדִי מִמֶּנִּי עַל יְדֵי פִתּוּי וַהֲסָתָה, לְעָזְבוֹ וְלָשׁוּב מֵאַחֲרָיו: 
<b>עַד שֶׁתֶּחְפָּץ.</b> בְּעוֹד שֶׁאַהֲבָתוֹ חָפֵץ עָלַי:

### passuk 6
<b>מִי זֹאת עֹלָה מִן הַמִּדְבָּר.</b> כְּשֶׁהָיִיתִי מְהַלֶּכֶת בַּמִּדְבָּר וְהָיָה עַמּוּד הָאֵשׁ וְהֶעָנָן הוֹלְכִים לְפָנַי וְהוֹרְגִים נְחָשִׁים וְעַקְרַבִּים וְשׂוֹרְפִין הַקּוֹצִים וְהַבַּרְקָנִים לַעֲשׂוֹת דֶּרֶךְ מִישׁוֹר, וְהָיָה הֶעָנָן וְהֶעָשָׁן וְרוֹאִין אוֹתָן הָאֻמּוֹת וּמַתְמִיהוֹת עַל גְּדֻלָּתִי, וְאוֹמְרוֹת: "מִי זֹאת"? כְּלוֹמַר, כַּמָּה גְדוֹלָה הִיא זֹאת הָעוֹלָה מִן הַמִּדְבָּר וגו': 
<b>כְּתִימְרוֹת עָשָׁן.</b> גָּבֹהַּ וְזָקוּף כְּתָמָר:
<b>מְקֻטֶּרֶת מֹר.</b> עַל שֵׁם עֲנַן הַקְּטֹרֶת שֶׁהָיָה מִתַּמֵּר מֵעַל מִזְבֵּחַ הַפְּנִימִי:
<b>רוֹכֵל.</b> בַּשָׂם הַמּוֹכֵר כָּל מִינֵי בְשָׂמִים:
<b>אַבְקַת.</b> עַל שֵׁם שֶׁכּוֹתְשִׁין אוֹתוֹ וְשׁוֹחֲקִין הָדֵק כְּאָבָק:

### passuk 7
<b>הִנֵּה מִטָּתוֹ שֶׁלִּשְׁלֹמֹה.</b> אֹהֶל מוֹעֵד וְהָאָרוֹן שֶׁהָיוּ נוֹשְׂאִין בַּמִּדְבָּר:
<b>שִׁשִּׁים גִּבֹּרִים סָבִיב לָהּ.</b> שִׁשִּׁים רִבּוֹא סָבִיב לָהּ:
<b>מִגִּבֹּרֵי יִשְׂרָאֵל.</b> מִיּוֹצְאֵי הַצָּבָא, לְבַד פְּחוּתִים מִבֶּן עֶשְׂרִים וְהַיְתֵרִים עַל בְּנֵי שִׁשִּׁים: 

### passuk 8
<b>מְלֻמְּדֵי מִלְחָמָה.</b> מִלְחַמְתָּהּ שֶׁל תּוֹרָה, וְכֵן הַכֹּהֲנִים הַסּוֹבְבִים אוֹתָהּ הַחוֹנִים סְבִיבוֹת הַמִּשְׁכָּן, מְלֻמְּדֵי סֵדֶר עֲבוֹדָתָם: 
<b>אִישׁ חַרְבּוֹ.</b> כְּלֵי זֵינוֹ הֵן מְסֹרֶת וְסִימָנִים, שֶׁמַּעֲמִידִים עַל יָדָם אֶת הַגִּרְסָא וְהַמְסוֹרָה שֶׁלֹּא תִשְׁתַּכַּח: 
<b>מִפַּחַד בַּלֵּילוֹת.</b> פֶּן יִשְׁכָּחוּהָ, וְיָבוֹאוּ עֲלֵיהֶם צָרוֹת וְכֵן הוּא אוֹמֵר: "נַשְּׁקוּ בַר פֶּן יֶאֱנַף וְתאבְדוּ דֶרֶךְ": 

### passuk 9
<b>אַפִּרְיוֹן עָשָׂה לוֹ.</b> זֶה אֹהֶל מוֹעֵד שֶׁנִּקְבַּע בְּמִשְׁכַּן שִׁילֹה, עָשָׂה לוֹ אַפִּרְיוֹן, חֻפַּת כֶּתֶר לְכָבוֹד: 

### passuk 10
<b>רְפִידָתוֹ.</b> מִשְׁכָּבוֹ וּמִשְׁכָּנוֹ עַל הַכַּפֹּרֶת שֶׁהוּא זָהָב:
<b>מֶרְכָּבוֹ אַרְגָּמָן.</b> זֶה הַפָּרֹכֶת, שֶׁהָיָה תָלוּי וְ'רוֹכֵב' עַל כְּלוֹנְסָאוֹת מֵעַמּוּד לְעַמּוּד: 
<b>תּוֹכוֹ רָצוּף.</b> סָדוּר בְּרִצְפַּת אַהֲבָה, אָרוֹן וְכַפֹּרֶת וּכְרוּבִים וְלוּחוֹת: 
<b>מִבְּנוֹת יְרוּשָׁלָיִם.</b> אֵלּוּ יִשְׂרָאֵל, יְרֵאִים וּשְׁלֵמִים לְהַקָּדוֹשׁ בָּרוּךְ הוּא: 

### passuk 11
<b>בְּנוֹת צִיּוֹן.</b> בָּנִים שֶׁמְּצֻיָּנִין לוֹ בְמִילָה וּבִתְפִלִּין וּבְצִיצִית: בַּעֲטָרָה
<b>שֶׁעִטְּרָה לּוֹ אִמּוֹ.</b> אֹהֶל מוֹעֵד שֶׁהוּא מְעֻטָּר בְּגַוָּנִין: תְּכֵלֶת וְאַרְגָּמָן וְתוֹלַעַת שָׁנִי. אָמַר רַבִּי נְחוּנְיָא: שָׁאַל רַבִּי שִׁמְעוֹן בֶּן יוֹחַאי אֶת רַבִּי אֶלְעָזָר בְּרַבִּי יוֹסֵי: אֶפְשָׁר שֶׁשָּׁמַעְתָּ מֵאָבִיךָ מַהוּ: "בַּעֲטָרָה שֶׁעִטְּרָה לוֹ אִמּוֹ"? אָמַר לוֹ: מָשָׁל לְמֶלֶךְ שֶׁהָיְתָה לוֹ בַת יְחִידָה וְהָיָה אוֹהֲבָהּ בְּיוֹתֵר. לֹא זָז מֵחַבְּבָהּ עַד שֶׁקְּרָאָהּ בִּתִּי, שֶׁנֶּאֱמַר "שִׁמְעִי בַת וּרְאִי". לֹא זָז מֵחַבְּבָהּ עַד שֶׁקְּרָאָהּ אֲחוֹתִי, שֶׁנֶּאֱמַר: "פִּתְחִי לִי אֲחֹתִי רַעְיָתִי". לֹא זָז מֵחַבְּבָהּ עַד שֶׁקְּרָאָהּ אִמִּי, שֶׁנֶּאֱמַר "הַקְשִׁיבוּ אֵלַי עַמִּי וּלְאֻמִּי אֵלַי הַאֲזִינוּ". "וּלְאִמִּי" כְּתִיב. עָמַד רַבִּי שִׁמְעוֹן בֶּן יוֹחַאי וּנְשָׁקוֹ עַל רֹאשׁוֹ וכו': 
<b>בְּיוֹם חֲתֻנָּתוֹ.</b> יוֹם מַתַּן תּוֹרָה, שֶׁעִטְּרוּהוּ לָהֶם לְמֶלֶךְ וְקִבְּלוּ עֻלּוֹ: 
<b>וּבְיוֹם שִׂמְחַת לִבּוֹ.</b> זֶה שְׁמִינִי לְמִלּוּאִים, שֶׁנִּתְחַנֵּךְ בּוֹ הַמִּשְׁכָּן בַּמִּדְבָּר: 

>Credit : sefaris
>License : CC-BY