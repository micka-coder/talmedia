
### passuk 1
<b>שלמי נדריך.</b> אשר נדרת להקב"ה אם יצילך מכף סנחריב מלך אשור כי עתה נצלת: כי לא יוסיף עוד: 
<b>לעבר בך.</b> אותו הבליעל:
<b>כלה נכרת.</b> הוא וזרעו:

### passuk 2
<b>עלה מפיץ על פניך נצור מצורה.</b> המפיץ אשר עלה על פניך אל ארץ יהודה בימי יחזקיהו עכשיו הוא נצור מצורה נבוכדנצר מלך בבל שהוא צר עליו:
<b>צפה דרך.</b> הבט אתה איש יהודה על אם הדרכים ותראה את ההולכים לצור עליו ויתחזקו מתניך ואמץ כח מאד:

### passuk 3
<b>כגאון ישראל.</b> כמו שהיה כבר:
<b>בקקום.</b> בזזום והריקום לשון בקיקה נופל על גפן:

### passuk 4
<b>מגן גבוריהו.</b> של נבוכדנצר הצרים על אשור:
<b>מאדם.</b> מאודמים הם. ואנשי חילם <b>מתולעים.</b> לבושי זהורית:
<b>באש פלדות הרכב ביום הכינו.</b> ביום שהוא מוכן לצאת בצבא מצחצח רכב ברזל שלו ולא ידעתי מהו פלדות ואומר אני שהוא מין המצחצחת ברזל יפה ויש פותרין פלדות לשון לפיד אש בדרך ההפך:
<b>והברושים הרעלו.</b> ת"י ורבני משריתהון מסרבלין בצבעונין: 
<b>הרעלו.</b> מעוטפין ודומה לו (ישעיהו ג׳:י״ט) הנטיפות והשרות והרעלות ובל' משנה שנינו מדיות רעולות מסכת שבת (דף ס"ה ע"ש):

### passuk 5
<b>יתהוללו.</b> ינהגו עצמן בשגעון:
<b>ישתקשקון.</b> ת"י קל נקוש זיניהון משתמע והוא מלשון והשיקו היקבים (יואל ב׳:כ״ד) כמשק גבים (ישעיהו ל״ג:ד׳) ל' השמעת קול: 
<b>ירוצצו.</b> ירועעו את השומעים כברקים הללו הטורדים את הבריות כן ת"י:

### passuk 6
<b>יזכור.</b> מלך אשור את אדיריו וגבוריו וידמה בלבו לצאת ולהלחם והם יכשלו בהליכתם:
<b>ימהרו חומתה.</b> לנוס לרוץ אל חומת העיר כל תיבה הצריכה למ"ד בתחלתה הטיל לה ה"א בסופה: 
<b>והוכן הסוכך.</b> ת"י יבנון מגדליא ויש לפרש והוכן הסוכך והמלך נזדיין בכלי זיונו כמו ממשח הסוכך לשון מושל:

### passuk 7
<b>שערי הנהרות.</b> שערי העיר אשר מצד הנהרות:
<b>וההיכל נמוג.</b> נרעד ונע מכח אבני בליסטרא הנזרקי' בכתליו הנקרא בומ"א:

### passuk 8
<b>והוצב.</b> היא המלכה הנצבת לימין המלך כד"א (תהילים מ״ה:י׳) נצבה שגל לימינך: 
<b>גלתה הועלתה.</b> בגלוי הלכה בשבי והעלתה מן העיר:
<b>מנהגות כקול יונים.</b> מנהגות עצמן בקינה כקול יונים המקוננים. <b>מנהגות</b> שרימייצנ"ט בלע"ז: 
<b>מתופפות על לבבהן.</b> ת"י מקישות ידיהן על לבן כהקיש בתופים:

### passuk 9
<b>ונינוה כברכת מים מימי היא.</b> מיום שהיא נעשית ישבה בשלוה ואין מניד כבריכת מים מכונסין שאין זזים ממקומם:
<b>והמה.</b> עתה מרוב דוחקם למדו לנוס ונסים:
<b>עמדו עמודו.</b> אומרים להם ואין מפנה לבו לשמוע ולעמוד:

### passuk 10
<b>בזו כסף.</b> אתם הבאים על נינוה:
<b>ואין קצה.</b> אין חשבון:
<b>לתכונה.</b> לאוצרותיהם על שם שהכסף והזהב הנתון באוצר נתון בחשבון כמה דאת אמר את הכסף המתוכן (מלכים ב י״ב:י״ב):
<b>כבוד מכל כלי חמדה.</b> לשון הכבדה כמו (לקמן ג) התכבד כילק לשון מכבד הבית אשקוונ"ט בלע"ז ולכבד אותם מכל כלי חמדתא וכן ת"י ספו מכל מני חמדתא, כבוד כמו זכור ושמור:

### passuk 11
<b>בוקה.</b> ריקנית:
<b>ומבוקה.</b> ומרוקנת על ידי בוקקים:
<b>ומבולקה.</b> מפורצת בחומותיה אישברטיר"א בלע"ז: 
<b>ופיק ברכים.</b> כשלון ברכים כמו (שמואל א כה) לפוקה ולמכשול:
<b>קבצו פארור.</b> שחרורית כקדירה:

### passuk 12
<b>איה מעון אריות.</b> קינה היא על נינוה שהיתה מדור מלכים גבורים וחזקים כאריות:
<b>אשר הלך אריה לביא שם.</b> ת"י אתר דהוו אזלין מלכין ושבקין תמן בניהון הא כאריה דשרי לרוחצן:

### passuk 13
<b>אריה טורף בדי גורותיו.</b> כתרגומו מלכיה היו מביאים שלל רב עד שהיה די לבני ביתם:
<b>ומחנק.</b> בהמות לצורך לבאותיו כלומר מרבה אוצרותיו לבניו:
<b>וימלא טרף חוריו.</b> ת"י וממלן אוצרותיהן חטוף:

### passuk 14
<b>רכבה.</b> רוב רכב שבה קרטדי"ן בלע"ז ה"א יתירה היפך הלשון לריבוי מרכבות וכן (יחזקאל כ״ד:ו׳) סיר אשר חלאתה בה זוהם רב: 
<b>ולא ישמע עוד קול מלאככה.</b> קול מלאכיך כמו שעשה כבר רבשקה וחביריו שלוחי אשור (ישעיה לז) ויקרא בקול גדול יהודית:

>Credit : sefaris
>License : CC-BY