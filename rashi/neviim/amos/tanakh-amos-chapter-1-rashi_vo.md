
### passuk 1
<b>אשר היה בנוקדים.</b> תרגום יונתן דהוה מרי גיתין כמו ומישע מלך מואב היה נוקד (מלכים ב ג׳:ד׳):
<b>שנתים לפני הרעש.</b> שנתים קודם שנתנגע עוזיה יום שנתנבא ישעיה שנא' וינועו אמות הסיפים (ישעיהו ו׳:ד׳) ואומר כאשר נסתם מפני הרעש וגו' (זכריה י״ד:ה׳):

### passuk 2
<b>מציון ישאג.</b> מבית קדשי הקדשים הדיבור יוצא:
<b>ואבלו נאות הרועים.</b> ויצדון מדורי מלכיא ויחרוב תקיף כרכיהון:

### passuk 3
<b>על שלשה פשעי וגו'.</b> דכתיב הן כל אלה יפעל אל פעמים שלש עם גבר (איוב ל״ג:כ״ט) ואם יותר יותר וכאן כך הוא כבר נהגתי עמהם כמדותי לוותר להם על ג' פעמים ואם יש יותר כל שכן שיש בכלל המרובה המועט:
<b>ועל ארבעה לא אשיבנו.</b> על פשע רביעי אין עלי עוד להשיבו ריקם מלהשיב לו גמול וכל שכן שיש לו פשעים הרבה עתה את זה אפקוד עליהם אשר דשו יושבי גלעד הסמוכין להם:
<b>בחרוצות הברזל.</b> ת"י במוריגא דפרזלא והוא כעין שופינ"א שקורין לימ"א שעשוי חרוצים חרוצים ורודים בהם בני אדם ביסורי' ובהם מחתכין את קשי התבואה לעשותן תבן:

### passuk 4
<b>חזאל.</b> ובן הדד מלכי ארם וראש ארם דמשק:

### passuk 5
<b>בקעת און.</b> מקום הוא בארם:
<b>ותומך שבט.</b> ועביד שולטן כמו לא יסור שבט (בראשית מ״ט:י׳) על שם שהמושל רודה את העם במקלות:
<b>מבית עדן.</b> מקום:
<b>קירה.</b> מקום ושם הגלם סנחריב בימי אחז שנאמר ויעל דמשק ויתפשם ויגלה את ארם קירה (מלכים ב ט״ז:ט׳) כל הפורענות שנתנבאו נביאי ישראל לבא חרב על העכו"ם נביאים שהיו קודם סנחריב כגון ישעיה ועמוס נבאו על חרב סנחריב וירמיה ויחזקאל נבאו על חרב נבוכדנאצר:

### passuk 6
<b>עזה.</b> מפלשתים היתה:
<b>גלות שלמה.</b> גלות ישראל שתהא הגלות שלימה שלא ימלט איש שהיו עומדים על הדרכים ותופשין הנמלטים ומסגירין אותם וכן עשו אנשי צור וכן לארבע רוחות בחורבן בית שני כמו שמפורש באגדת האזינו עזה מן הדרום צור מן הצפון דמשק מן המזרח ערביים מן המערב שנאמר (ישעיהו כ״א:י״ג) משא בערב ביער בערב תלינו:

### passuk 7

### passuk 8
<b>אשדוד.</b> אשקלון עקרון סרני פלשתים הם:
<b>והשיבותי ידי.</b> אכה ואשנה:

### passuk 9
<b>ולא זכרו ברית אחים.</b> אשר היה בין חירם ובין שלמה שנאמר ויכרתו ברית שניהם (מלכים א ה) והיו קורין זה לזה אחי שנ' (שם ט) מה הערים אשר נתת לי אחי:

### passuk 10

### passuk 11
<b>על רדפו בחרב אחיו.</b> שנאמר (מדבר כ) פן בחרב אצא לקראתך וגם עודנו טורף אפו ושומר עברתו ולא חזר בו:
<b>ויטרוף לעד אפו.</b> החזיק בה ולא הניחה:

### passuk 12
<b>ארמנות בצרה.</b> בין מואב ובין אדום היא ומארץ מואב ונמשכה אחר אדום והיא העמידה לו מלך במות מלך הראשון שנאמר יובב בן זרח מבצרה (בראשית לז):

### passuk 13
<b>בקעם הרות הגלעד.</b> השחיתו אותה וגם הרותיהם בקעו שלא ישאר יורש שיערער על הנחלה וכן אומר (בירמיהו מ״ט:א׳) לבני עמון כה אמר ה' הבנים אין לישראל אם יורש אין לו מדוע ירש מלכם:

>Credit : sefaris
>License : CC-BY