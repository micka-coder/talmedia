
### passuk 1
<b>נקובי ראשית הגוים.</b> לכם היו קוראים גוי המשובח שבעכו"ם: 
<b>ובאו להם בית ישראל.</b> הם בחרו במשפטיהם ובאו לכללם:

### passuk 2
<b>עברו כלנה וראו.</b> למה מאסתם בתורתי לדבק בחוקות עכו"ם עברו וראו בעכו"ם החשובים אם טובים הם מן הממלכות האלה שבשומרון ושבירושלים: 
<b>כלנה.</b> בבל:
<b>חמת.</b> אנטוכיא:
<b>גת פלשתים.</b> חשובה שבחמשת סרניהם שהיא קרויה מתג האמה (שמואל ב ח׳:א׳) על שם שרודה את כולם והיא אם המלכות:
<b>אם רב גבולם מגבולכם.</b> ומה מצאתם בי עול:

### passuk 3
<b>המנדים ליום רע.</b> אתם מנידים עצמיכם ליום רע:
<b>ותגישון.</b> עצמיכם לשבת בגלות אשר יחמס אתכם שנאמר בו מחמס אחיך יעקב (עובדי' א) זה מדרשו של רבי שמשון זצ"ל, ד"א <b>המנדים ליום רע</b> המבזים על נבואת ימי רע שהנביאים מתנבאים להם. <b>ותגישון שבת חמס.</b> זהו כמו שאמר ישעיה הוי מגיעי בית בבית ותגישון שבת בתוכם זו אצל זו על ידי חמס:

### passuk 4
<b>וסרוחים על ערשותם.</b> משתטחין ומאריכין עצמם על ערסותם ורבותינו פי' מחליפין נשותיהם זה לזה ומסריחין ערסותיהן בשכבת זרע שאינה שלהם:
<b>כרים.</b> כבשים:
<b>מרבק.</b> מקום כנוס העגלים ובלע"ז קופל"א:

### passuk 5
<b>הפורטים על פי הנבל.</b> מנחם חברו עם ופרט כרמך (ויקרא ט) ורואה אני את דבריו שהמשורר על פי כלי זמר מחתך את הדבור בפרוטרוט הכל לפי נעימות קול הכלי להגביה ולהנמיך:
<b>כדויד חשבו להם וגו'.</b> חשבו כלי שיר שלהם ככלי שיר של דוד שהם לשמים ואלו להתענג:

### passuk 6
<b>השותים במזרקי יין.</b> יש מרבותינו שאומרים במסכת שבת שהיו זורקין כוסותיהן זה לזה וי"מ על שם כלי שהיו לו שתי פיות והוא ארוך ושותה זה מכאן וזה מכאן הוא נזרק מפיו אל פיו: 
<b>וראשית שמנים.</b> מובחר שבשמנים והוא אפרסמון:
<b>ולא נחלו.</b> לשון חולי:
<b>על שבר יוסף.</b> ששמעו מפי הנביאים שעתיד לבא עליהם:

### passuk 7
<b>וסר מרזח סרוחים.</b> ויבטלון משתאות המגודלים וגסי הרוח מרזחות לשון משתאות בסיפרי בפרשת וישב ישראל בשיטים מצאתי וחזרו לעשות להם מרזחים והיו קוראים להם ואוכלים:

### passuk 8
<b>בנפשו.</b> מדעת וכוונה:
<b>מתאב.</b> כמו מתעב וכן תירגם יונתן מנבל אנא ית בית מקדש' רבותיה דיעקב שהמקדש נקרא גאון עוזם שנאמר הנני מחלל את מקדשי גאון עוזכם (יחזקאל כד):
<b>עיר ומלואה.</b> ירושלים ויושביה:

### passuk 9
<b>אם יותרו.</b> מן הדבר והחרב <b>בבית אחד ומתו.</b> שישרפו האויבים את הבית עליהם בלכדם את העיר:

### passuk 10
<b>ונשאו דודו ומסרפו.</b> קרובו ואוהבו המציל את עצמותיו מן השריפה כן תרגום יונתן ויטיליניה קריביה מיקידא:
<b>ואמר.</b> המוציא מן השריפה <b>לאשר בירכתי הבית</b> לחבירו שהלך לבדוק בתוך הבית:
<b>העוד עמך.</b> אדם חי זולתך שנמלט מן החבואים:
<b>ואמר אפס.</b> אין חי אלא מתים ואמר זה אליו הס את הפגרים ואמר הס השלך וסלק הכל כי זאת להם על אשר לא רצו להזכיר בשם ה' כן ת"י:

### passuk 11
<b>רסיסים.</b> שיהא מרוסס לבקיעות דקות:
<b>בקיעים.</b> גדולים מרסיסים לפי חשיבותו תהי מכתו כן תרגום יונתן וימחי מלכו רבא מחא תקיפא ומלכו זעירא מחא חלשא:

### passuk 12
<b>הירוצון בסלע סוסים.</b> כלום יעמדו במרוצתם בשנותם סדורו של עולם:
<b>אם יחרוש.</b> אדם <b>בבקרים.</b> בסלע שאתם סבורים לשנות דרך הטובה ותתקיימו ותצליחו:

### passuk 13
<b>ללא דבר.</b> על גדולתם ועושרם שאינו כלום שלא יתקיים:
<b>קרנים.</b> חוזק וגבורה לנגח בקרנים עניים ואביונים:

### passuk 14
<b>מלבא חמת.</b> שהוא במקצוע צפונית מערבית של ארץ ישראל:
<b>עד נחל הערבה.</b> נחל מצרים שהוא במקצוע דרומית מערבית:

>Credit : sefaris
>License : CC-BY