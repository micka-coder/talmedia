
### passuk 1

### passuk 2
<b>וידעתם היום.</b> תנו לב לדעת ולהבין ולקבל תוכחתי: 
<b>כי לא את בניכם.</b> אני מדבר עכשיו שיוכלו לומר אנו לא ידענו ולא ראינו בכל זה:

### passuk 3

### passuk 4

### passuk 5

### passuk 6
<b>בקרב כל ישראל.</b> כל מקום שהיה אחד מהם בורח, הארץ נבקעת מתחתיו ובולעתו, אלו דברי רבי יהודה אמר לו רבי נחמיה, והלא כבר נאמר (במדבר טז, לב) ותפתח הארץ את פיה, ולא פיותיה. אמר לו, ומה אני מקים בקרב כל ישראל. אמר לו שנעשית הארץ מדרון כמשפך, וכל מקום שהיה אחד מהם [בורח], היה מתגלגל ובא עד מקום הבקיעה: 
<b>ואת כל היקום אשר ברגליהם.</b> זה ממונו של אדם שמעמידו על רגליו:

### passuk 7
<b>כי עיניכם הראת.</b> מוסב על מקרא האמור למעלה, (פסוק ב) כי לא את בניכם אשר לא ידעו וגו' כי אם עמכם אשר עיניכם הרואות וגו':

### passuk 8

### passuk 9

### passuk 10
<b>לא כארץ מצרים הוא.</b> אלא טובה המנה ונאמרה הבטחה זו לישראל ביציאתם ממצרים, שהיו אומרים שמא לא נבוא אל ארץ טובה ויפה כזו. יכול בגנותה הכתוב מדבר, וכך אמר להם, לא כארץ מצרים היא, אלא רעה המנה, תלמוד לומר (במדבר יג, כב) וחברון שבע שנים נבנתה וגו', אדם אחד בנאן, וחם בנה צוען למצרים בנו, וחברון לכנען. דרך ארץ אדם בונה את הנאה ואחר כך בונה את הכעור שפסלתו של ראשון, הוא נותן בשני. ובכל מקום, החביב קודם. הא למדת שחברון יפה מצוען, ומצרים משבחת מכל הארצות, שנאמר (בראשית יג, י) כגן ה' כארץ מצרים, וצוען שבח מצרים היא, שהיתה מקום מלכות, שכן הוא אומר (ישעיה ל, ד) כי היו בצוען שריו. וחברון פסלתה של ארץ ישראל, לכך הקצוה לקבורת מתים, ואף על פי כן היא יפה מצוען. ובמסכת כתבות (קיב, א) דרשו בענין אחר, אפשר אדם בונה בית לבנו הקטן ואחר כך לבנו הגדול, אלא שמבנה על אחד משבעה בצוען: 
<b>אשר יצאתם משם.</b> אפלו ארץ רעמסס [וארץ גושן] אשר ישבתם בה והיא במיטב ארץ מצרים שנאמר (בראשית מז, יא) במיטב הארץ וגו', אף היא אינה כארץ ישראל: 
<b>והשקית ברגלך.</b> ארץ מצרים היתה צריכה להביא מים מנילוס ברגלך ולהשקותה וצריך אתה לנדד משינתך ולעמול, והנמוך שותה ולא הגבוה, ואתה מעלה המים מן הנמוך לגבוה אבל זו (פסוק יא) למטר השמים תשתה מים. אתה ישן על מטתך, והקדוש ברוך הוא משקה נמוך וגבוה, גלוי ושאינו גלוי, כאחת: 
<b>כגן הירק.</b> שאין די לו בגשמים ומשקין אותו ברגל ובכתף:

### passuk 11
<b>ארץ הרים ובקעת.</b> משבח ההר מן המישור, שהמישור, בבית כור אתה זורע כור, אבל ההר בבית כור ממנו חמשת כורין, ארבע מארבע שפועיו, ואחד בראשו: 
<b>ובקעת.</b> הן מישור:

### passuk 12
<b>אשר ה' אלהיך דרש אתה.</b> והלא אף כל הארצות הוא דורש, שנאמר (איוב לח, כו) להמטיר על ארץ לא איש, אלא כביכול אינו דורש אלא אותה, ועל ידי אותה דרישה שדורשה דורש את כל הארצות עמה: 
<b>תמיד עיני ה' אלהיך בה.</b> לראות מה היא צריכה ולחדש לה גזרות, עתים לטובה עתים לרעה וכו', כדאיתא בראש השנה (יז, ב): 
<b>מרשית השנה.</b> מראש השנה נדון מה יהא בסופה:

### passuk 13
<b>והיה אם שמע.</b> והיה, מוסב על האמור למעלה, (פסוק יא) למטר השמים תשתה מים: 
<b>והיה אם שמע תשמעו.</b> אם שמע בישן תשמעו בחדש וכן (דברים ח, יט) והיה אם שכח תשכח, אם התחלת לשכח, סופך שתשכח כלה, שכן כתיב במגלה אם תעזבני יום, יומים אעזבך [ במגילת חסידים ] (ספרי מח): 
<b>מצוה אתכם היום.</b> שיהיו עליכם חדשים, כאלו שמעתם בו ביום: 
<b>לאהבה את ה'.</b> שלא תאמר הרי אני לומד בשביל שאהיה עשיר, בשביל שאקרא רב, בשביל שאקבל שכר אלא כל מה שתעשו עשו מאהבה וסוף הכבוד לבא: 
<b>ולעבדו בכל לבבכם.</b> עבודה שהיא בלב וזו היא תפלה, שהתפלה קרויה עבודה, שנאמר (דניאל ו, יז) אלהך די אנת פלח לה בתדירא, וכי יש פלחן בבבל, אלא על שהיה מתפלל, שנאמר (שם ו, יא) וכוין פתיחן לה וגו'. וכן בדוד הוא אומר (תהלים קמא, ב) תכון תפלתי קטרת לפניך: 
<b>בכל לבבכם ובכל נפשכם.</b> והלא כבר הזהיר על כך (דברים ו, ה) בכל לבבך ובכל נפשך, אלא, אזהרה ליחיד אזהרה לצבור:

### passuk 14
<b>ונתתי מטר ארצכם.</b> עשיתם מה שעליכם, אף אני אעשה מה שעלי: 
<b>בעתו.</b> בלילות שלא יטריחו אתכם דבר אחר בעתו, בלילי שבתות שהכל מצויין בבתיהם: 
<b>יורה.</b> היא רביעה הנופלת לאחר הזריעה שמרוה את הארץ ואת הזרעים: 
<b>ומלקוש.</b> רביעה היורדת סמוך לקציר למלאות התבואה בקשיה ולשון מלקוש, דבר המאוחר. כדמתרגמינן (בראשית ל, מב) והיה העטופים ללבן, לקישיא. דבר אחר לכך נקראת מלקוש שיורדת על המלילות ועל הקשין: 
<b>ואספת דגנך.</b> אתה תאספנו אל הבית ולא אויביך כענין שנאמר (ישעי' סב, ח. ט) אם אתן את דגנך וגו' כי מאספיו יאכלהו, ולא כענין שנאמר (שופטים ו, ג) והיה אם זרע ישראל וגו':

### passuk 15
<b>ונתתי עשב בשדך.</b> שלא תצטרך להוליכה למדבריות דבר אחר שתהיה גוזז תבואתך כל ימות הגשמים ומשליך לפני בהמתך ואתה מונע ידך ממנה שלשים יום קודם לקציר ואינה פוחתת מדגנה: 
<b>ואכלת ושבעת.</b> הרי זו ברכה אחרת, שתהא ברכה מצויה בפת בתוך המעים:

### passuk 16
<b>השמרו לכם.</b> כיון שתהיו אוכלים ושבעים, השמרו לכם שלא תבעטו, שאין אדם מורד בהקדוש ברוך הוא אלא מתוך שביעה, שנאמר (דברים ח, יב יד) פן תאכל ושבעת ובקרך וצאנך ירבין, מה הוא אומר אחריו, ורם לבבך ושכחת: 
<b>וסרתם.</b> לפרוש מן התורה ומתוך כך ועבדתם אלהים אחרים שכיון שאדם פורש מן התורה הולך ומדבק בעבודה זרה. וכן דוד אמר (שמואל א' כו, יט) כי גרשוני היום מהסתפח בנחלת ה' לאמר לך עבד וגו', ומי אמר לו כן, אלא כיון שאני מגרש מלעסוק בתורה, הריני קרוב לעבוד אלהים אחרים: 
<b>אלהים אחרים.</b> שהם אחרים לעובדיהם, צועק אליו ואינו עונהו, נמצא עשוי לו כנכרי:

### passuk 17
<b>את יבולה.</b> אף מה שאתה מוביל לה, כענין שנאמר (חגי א, ו) זרעתם הרבה והבא מעט: 
<b>ואבדתם מהרה.</b> על כל שאר היסורין אגלה אתכם מן האדמה, שגרמה לכם לחטוא משל למלך ששלח בנו לבית המשתה והיה יושב ומפקידו [ומפקדו] אל תאכל יותר מצרכך שתבא נקי לביתך, ולא השגיח הבן ההוא. אכל ושתה יותר מצרכו והקיא וטנף את כל בני המסבה. נטלוהו בידיו וברגליו וזרקוהו אחורי פלטרין [פלטין]: 
<b>מהרה.</b> איני נותן לכם ארכא ואם תאמרו והלא נתנה ארכא לדור המבול, שנאמר (בראשית ו, ג) והיו ימיו מאה ועשרים שנה, דור המבול לא היה להם ממי ללמוד ואתם יש לכם ממי ללמוד:

### passuk 18
<b>ושמתם את דברי.</b> אף לאחר שתגלו היו מצינים במצות, הניחו תפלין, עשו מזוזות כדי שלא יהיו לכם חדשים כשתחזרו וכן הוא אומר (ירמיה לא, כ) הציבי לך צינים:

### passuk 19
<b>לדבר בם.</b> משעה שהבן יודע לדבר, למדהו תורה צוה לנו משה (דברים לג, ד), שיהא זה למוד דבורו מכאן אמרו, כשהתינוק מתחיל לדבר, אביו מסיח עמו בלשון הקדש ומלמדו תורה, ואם לא עשה כן הרי הוא כאלו קוברו, שנאמר ולמדתם אתם את בניכם לדבר בם וגו' למען ירבו ימיכם וימי בניכם:

### passuk 20

### passuk 21
<b>למען ירבו ימיכם וימי בניכם.</b> אם עשיתם כן ירבו, ואם לאו לא ירבו, שדברי תורה נדרשין מכלל לאו הן, ומכלל הן לאו: 
<b>לתת להם.</b> לתת לכם אין כתיב כאן, אלא לתת להם, מכאן נמצינו למדים תחית המתים מן התורה:

### passuk 22
<b>שמר תשמרון.</b> אזהרת שמירות הרבה להזהר בתלמודו שלא ישתכח: 
<b>ללכת בכל דרכיו.</b> הוא רחום ואתה תהא רחום, הוא גומל חסדים ואתה גמול חסדים: 
<b>ולדבקה בו.</b> אפשר לומר כן, והלא אש אוכלה הוא, אלא הדבק בתלמידים ובחכמים ומעלה אני עליך כאלו נדבקת בו:

### passuk 23
<b>והוריש ה'.</b> עשיתם מה שעליכם אף אני אעשה מה שעלי: 
<b>ועצמים מכם.</b> אתם גבורים, והם גבורים מכם, שאם לא שישראל גבורים, מה השבח שמשבח את האמוריים לומר ועצמים מכם, אלא אתם גבורים משאר אמות והם גבורים מכם:

### passuk 24

### passuk 25
<b>לא יתיצב איש וגו'.</b> אין לי אלא איש, אמה ומשפחה ואשה בכשפיה מנין, תלמוד לומר לא יתיצב מכל מקום אם כן מה תלמוד לומר איש, אפלו כעוג מלך הבשן: 
<b>פחדכם ומוראכם.</b> והלא פחד הוא מורא, אלא פחדכם על הקרובים ומוראכם על הרחוקים פחד לשון בעיתת פתאום. מורא לשון דאגה מימים רבים: 
<b>כאשר דבר לכם.</b> והיכן דבר (שמות כג, כז) את אימתי אשלח לפניך וגו':

### passuk 26
<b>ראה אנכי נתן לפניכם היום ברכה וקללה.</b> האמורות בהר גרזים ובהר עיבל:

### passuk 27
<b>את הברכה.</b> על מנת אשר תשמעו:

### passuk 28
<b>מן הדרך אשר אנכי מצוה אתכם היום ללכת וגו'.</b> הא למדת שכל העובד עבודה זרה הרי הוא סר מכל הדרך שנצטוו ישראל מכאן אמרו כל המודה בעבודה זרה ככופר בכל התורה כלה:

### passuk 29
<b>ונתתה את הברכה.</b> כתרגומו ית מברכיא, את המברכים: 
<b>על הר גרזים.</b> כלפי הר גרזים, הופכין פניהם ופתחו בברכה, ברוך האיש אשר לא יעשה פסל ומסכה וגו' כל הארורים שבפרשה אמרו תחלה בלשון ברוך, ואחר כך הפכו פניהם כלפי הר עיבל ופתחו בקללה:

### passuk 30
<b>הלא המה.</b> נתן בהם סימן: 
<b>אחרי.</b> אחרי העברת הירדן הרבה והלאה למרחוק וזהו לשון אחרי. כל מקום שנאמר אחרי, מפלג הוא: 
<b>דרך מבוא השמש.</b> להלן מן הירדן לצד מערב וטעם המקרא מוכיח שהם שני דברים, שננקדו בשני טעמים, אחרי, נקוד בפשטא, ודרך, נקוד במשפל והוא דגש, ואם היה אחרי דרך, דבור אחד, היה נקוד אחרי, במשרת, בשופר הפוך, ודרך, בפשטא ורפה: 
<b>מול הגלגל.</b> רחוק מן הגלגל: 
<b>אלוני מרה.</b> שכם הוא, שנאמר (בראשית יב, ו) עד מקום שכם עד אלון מרה:

### passuk 31
<b>כי אתם עברים את הירדן וגו'.</b> נסים של ירדן יהיו סימן בידכם שתבואו ותירשו את הארץ:

>Credit : http://mobile.tora.ws (on your way)
>License : Public Domain