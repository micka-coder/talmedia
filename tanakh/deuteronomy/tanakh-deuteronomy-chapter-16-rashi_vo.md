
### passuk 1
<b>שמור את חדש האביב.</b> מקודם בואו שמור, שיהא ראוי לאביב להקריב בו את מנחת העמר, ואם לאו, עבר את השנה: 
<b>ממצרים לילה.</b> והלא ביום יצאו, שנאמר (במדבר לג, ג) ממחרת הפסח יצאו בני ישראל וגו', אלא לפי שבלילה נתן להם פרעה רשות לצאת, שנאמר (שמות יב, לא) ויקרא למשה ולאהרן לילה וגו':

### passuk 2
<b>וזבחת פסח לה' אלהיך צאן.</b> שנאמר (שמות יב, ה) מן הכבשים ומן העזים תקחו: 
<b>ובקר.</b> תזבח לחגיגה שאם נמנו על הפסח חבורה מרבה, מביאים עמו חגיגה כדי שיהא נאכל על השובע, ועוד למדו רבותינו דברים הרבה מפסוק זה:

### passuk 3
<b>לחם עני.</b> לחם שמזכיר את העוני שנתענו במצרים: 
<b>כי בחפזון יצאת.</b> ולא הספיק בצק להחמיץ וזה יהיה לך לזכרון וחפזון לא שלך היה אלא של מצרים, שכן הוא אומר (שמות יב, לג) ותחזק מצרים על העם וגו': 
<b>למען תזכר.</b> על ידי אכילת הפסח והמצה, את יום צאתך:

### passuk 4
<b>ולא ילין מן הבשר אשר תזבח בערב ביום הראשון לבקר.</b> אזהרה למותיר בפסח דורות, לפי שלא נאמר אלא בפסח מצרים, ויום ראשון האמור כאן הוא ארבעה עשר בניסן, כמה דאתאמר (שמות יב, טו) אך ביום הראשון תשביתו שאר מבתיכם ולפי שנסתלק הכתוב מענינו של פסח והתחיל לדבר בחקות שבעת ימים, כגון שבעת ימים תאכל עליו מצות ולא יראה לך שאור בכל גבולך, הצרך לפרש באיזו זביחה הוא מזהיר, שאם כתב ולא ילין מן הבשר אשר תזבח בערב לבקר הייתי אומר שלמים הנשחטים כל שבעה כלן בבל תותירו ואינן נאכלין אלא ליום ולילה, לכך כתב בערב ביום הראשון. דבר אחר בחגיגת ארבעה עשר הכתוב מדבר, ולמד עליה שנאכלת לשני ימים. והראשון האמור כאן, ביום טוב הראשון הכתוב מדבר. וכן משמעות המקרא, בשר חגיגה אשר תזבח בערב, לא ילין ביום טוב הראשון עד בקרו של שני, אבל נאכלת היא בארבעה עשר ובחמשה עשר, כך היא שנויה במסכת פסחים (עא ב):

### passuk 5

### passuk 6
<b>בערב כבוא השמש מועד צאתך ממצרים.</b> הרי שלשה זמנים חלוקים, בערב, משש שעות ולמעלה זבחהו וכבוא השמש, תאכלהו. ומועד צאתך, אתה שורפהו. כלומר, נעשה נותר ויצא לבית השרפה:

### passuk 7
<b>ובשלת.</b> זהו צלי אש, שאף הוא קרוי בשול: 
<b>ופנית בבקר.</b> לבקרו של שני, מלמד שטעון לינה ליל של מוצאי יום טוב:

### passuk 8
<b>ששת ימים תאכל מצות.</b> ובמקום אחר הוא אומר (שמות יב, טו) שבעת ימים, שבעה מן הישן וששה מן החדש דבר אחר למד על אכילת מצה בשביעי, שאינה חובה, ומכאן אתה למד לששת ימים. שהרי שביעי בכלל היה ויצא מן הכלל ללמד, שאין אכילת מצה בו חובה אלא רשות, ולא ללמד על עצמו יצא אלא ללמד על הכלל כלו יצא, מה שביעי רשות אף כלם רשות, חוץ מלילה הראשון שהכתוב קבעו חובה, שנאמר (שמות יב, יח) בערב תאכלו מצות: 
<b>עצרת לה' אלהיך.</b> עצור עצמך מן המלאכה דבר אחר כנופיא של מאכל ומשתה, לשון (שופטים יג, טו) נעצרה נא אותך:

### passuk 9
<b>מהחל חרמש בקמה.</b> משנקצר העמר שהוא ראשית הקציר:

### passuk 10
<b>מסת נדבת ידך.</b> די נדבת ידך, הכל לפי הברכה, הבא שלמי שמחה, וקדש קרואים לאכול:

### passuk 11
<b>והלוי והגר והיתום והאלמנה.</b> ארבעה שלי כנגד ארבעה שלך, בנך ובתך ועבדך ואמתך, אם אתה משמח את שלי, אני משמח את שלך: 

### passuk 12
<b>וזכרת כי עבד היית וגו'.</b> על מנת כן פדיתיך, שתשמור ותעשה את החקים האלה:

### passuk 13
<b>באספך.</b> בזמן האסיף שאתה מכניס לבית פרות הקיץ דבר אחר באספך מגרנך ומיקבך, למד שמסככין את הסכה בפסולת גורן ויקב:

### passuk 14

### passuk 15
<b>והיית אך שמח.</b> לפי פשוטו אין זה לשון צווי אלא לשון הבטחה, ולפי תלמודו למדו מכאן לרבות לילי יום טוב האחרון לשמחה:

### passuk 16
<b>ולא יראה את פני ה' ריקם.</b> אלא הבא עולות ראיה ושלמי חגיגה:

### passuk 17
<b>איש כמתנת ידו.</b> מי שיש לו אוכלין הרבה ונכסים מרבין יביא עולות מרבות ושלמים מרבים:

### passuk 18
<b>שפטים ושטרים.</b> שופטים, דינים הפוסקים את הדין ושוטרים, הרודין את העם אחר מצותם. שמכין וכופתין במקל וברצועה עד שיקבל עליו את דין השופט: 
<b>בכל שעריך.</b> בכל עיר ועיר: 
<b>לשבטיך.</b> מוסב על תתן לך שופטים ושוטרים תתן לך לשבטיך בכל שעריך אשר ה' אלהיך נתן לך: 
<b>לשבטיך.</b> מלמד שמושיבין דינין לכל שבט ושבט ובכל עיר ועיר: 
<b>ושפטו את העם וגו'.</b> מנה דינין מומחים וצדיקים לשפוט צדק:

### passuk 19
<b>לא תטה משפט.</b> כמשמעו: 
<b>לא תכיר פנים.</b> אף בשעת הטענות אזהרה לדין שלא יהא רך לזה וקשה לזה, אחד עומד ואחד יושב. לפי שכשרואה שהדין מכבד את חברו מסתתמין טענותיו: 
<b>ולא תקח שחד.</b> אפלו לשפוט צדק: 
<b>כי השחד יעור.</b> משקבל שחד ממנו אי אפשר שלא יטה את לבו אצלו להפוך בזכותו: 
<b>דברי צדיקים.</b> דברים המצדקים, משפטי אמת:

### passuk 20
<b>צדק צדק תרדף.</b> הלך אחר בית דין יפה: 
<b>למען תחיה וירשת.</b> כדאי הוא מנוי הדינין הכשרים להחיות את ישראל ולהושיבן על אדמתן:

### passuk 21
<b>לא תטע לך אשרה.</b> לחייבו עליה משעת נטיעתה ואפלו לא עבדה עובר בלא תעשה על נטיעתה: 
<b>לא תטע לך אשרה כל עץ אצל מזבח ה' אלהיך.</b> אזהרה לנוטע אילן ולבונה בית בהר הבית:

### passuk 22
<b>ולא תקים לך מצבה.</b> מצבת אבן אחת, להקריב עליה אפלו לשמים: 
<b>אשר שנא.</b> מזבח אבנים ומזבח אדמה צוה לעשות, ואת זו שנא כי חק היתה לכנענים ואף על פי שהיתה אהובה לו בימי האבות, עכשיו שנאה, מאחר שעשאוה אלו חק לעבודה זרה:

>Credit : http://mobile.tora.ws (on your way)
>License : Public Domain