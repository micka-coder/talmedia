
### passuk 1
<b>מערבות מואב אל הר נבו.</b> כמה מעלות היו ופסען משה בפסיעה אחת: 
<b>את כל הארץ.</b> הראהו את כל ארץ ישראל בשלותה והמציקין העתידים להיות מציקין לה: 
<b>עד דן.</b> הראהו בני דן עובדים עבודה זרה שנאמר (שופטים יח, ל) ויקימו להם בני דן את הפסל, והראהו שמשון שעתיד לצאת ממנו למושיע:

### passuk 2
<b>ואת כל נפתלי.</b> הראהו ארצו בשלותה וחרבנה, והראהו דבורה וברק מקדש נפתלי נלחמים עם סיסרא וחילותיו: 
<b>ואת ארץ אפרים ומנשה.</b> הראהו ארצם בשלותה ובחרבנה והראהו יהושע נלחם עם מלכי כנען שבא מאפרים, וגדעון שבא ממנשה נלחם עם מדין ועמלק: 
<b>ואת כל ארץ יהודה.</b> בשלותה ובחרבנה והראהו מלכות בית דוד ונצחונם: 
<b>עד הים האחרון.</b> ארץ המערב בשלותה ובחרבנה דבר אחר, אל תקרי הים האחרון אלא היום האחרון, הראהו הקדוש ברוך הוא כל המאורעות שעתידין לארע לישראל עד שיחיו המתים:

### passuk 3
<b>ואת הנגב.</b> ארץ הדרום דבר אחר, מערת המכפלה, שנאמר (במדבר יג, כב) ויעלו בנגב ויבא עד חברון: 
<b>ואת הככר.</b> הראהו שלמה יוצק כלי בית המקדש, שנאמר (מ"א א' ז, מו) בככר הירדן יצקם המלך במעבה האדמה:

### passuk 4
<b>לאמר לזרעך אתננה הראיתיך.</b> כדי שתלך ותאמר לאברהם ליצחק וליעקב שבועה שנשבע לכם הקדוש ברוך הוא קימה, וזהו לאמר, לכך הראיתיה לך, אבל גזרה היא מלפני ששמה לא תעבר, שאלולי כך, הייתי מקיימך עד שתראה אותם נטועים וקבועים בה ותלך ותגיד להם:

### passuk 5
<b>וימת שם משה.</b> אפשר משה מת וכתב וימת שם משה, אלא עד כאן כתב משה, מכאן ואלך כתב יהושע רבי מאיר אומר אפשר ספר התורה חסר כלום, והוא אומר (לעיל לא, כו) לקח את ספר התורה הזה, אלא הקדוש ברוך הוא אומר ומשה כותב בדמע: 
<b>על פי ה'.</b> בנשיקה:

### passuk 6
<b>וקבר אתו.</b> הקדוש ברוך הוא בכבודו רבי ישמעאל אומר הוא קבר את עצמו, וזהו אחד משלשה אתין שהיה רבי ישמעאל דורש כן. כיוצא בו (במדבר ו, יג) ביום מלאת ימי נזרו יביא אתו, הוא מביא את עצמו. כיוצא בו (ויקרא כב, טז) והשיאו אותם עון אשמה, וכי אחרים משיאים אותם, אלא הם משיאים את עצמם: 
<b>מול בית פעור.</b> קברו היה מוכן שם מששת ימי בראשית לכפר על מעשה פעור, וזה אחד מן הדברים שנבראו בערב שבת בין השמשות:

### passuk 7
<b>לא כהתה עינו.</b> אף משמת: 
<b>ולא נס לחה.</b> לחלוחית שבו, לא שלט בו רקבון ולא נהפך תאר פניו:

### passuk 8
<b>בני ישראל.</b> הזכרים, אבל באהרן מתוך שהיה רודף שלום ונותן שלום בין איש לרעהו ובין אשה לבעלה נאמר (במדבר כ, כט) כל בית ישראל, זכרים ונקבות:

### passuk 9

### passuk 10
<b>אשר ידעו ה' פנים אל פנים.</b> שהיה לבו גס בו ומדבר אליו בכל עת שרוצה, כענין שנאמר (שמות לב, ל) ועתה אעלה אל ה', (במדבר ט, ח) עמדו ואשמעה מה יצוה ה' לכם:

### passuk 11

### passuk 12
<b>ולכל היד החזקה.</b> שקבל את התורה בלוחות בידיו: 
<b>ולכל המורא הגדול.</b> נסים וגבורות שבמדבר הגדול והנורא: 
<b>לעיני כל ישראל.</b> שנשאו לבו לשבור הלוחות לעיניהם, שנאמר (לעיל ט, יז) ואשברם לעיניכם, והסכימה דעת הקדוש ברוך הוא לדעתו, שנאמר אשר שברת, יישר כחך ששברת (שמות לד, א):

>Credit : http://mobile.tora.ws (on your way)
>License : Public Domain