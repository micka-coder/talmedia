
### passuk 1
<b>אמרפל.</b> הוא נמרוד שאמר לאברהם פול לתוך כבשן האש: 
<b>מלך גוים.</b> מקום יש ששמו גוים, על שם שנתקבצו שמה מכמה אמות ומקומות והמליכו איש עליהם ושמו תדעל:

### passuk 2
<b>ברע.</b> רע לשמים ורע לבריות: 
<b>ברשע.</b> שנתעלה ברשעו: 
<b>שנאב.</b> שונא אביו שבשמים: 
<b>שמאבר.</b> שם אבר לעוף ולקפוץ ולמרוד בהקדוש ברוך הוא: 
<b>בלע.</b> שם העיר:

### passuk 3
<b>עמק השדים.</b> כך שמו, על שם שהיו בו שדות הרבה: 
<b>הוא ים המלח.</b> לאחר זמן נמשך הים לתוכו ונעשה ים המלח ומדרש אגדה אומר שנתבקעו הצורים סביבותיו ונמשכו יאורים לתוכו:

### passuk 4
<b>שתים עשרה שנה עבדו.</b> חמשה מלכים הללו את כדרלעומר:

### passuk 5
<b>ובארבע עשרה שנה.</b> למרדן:
<b>בא כדרלעומר.</b> לפי שהוא היה בעל המעשה נכנס בעבי הקורה:
<b>והמלכים.</b> אלה שלשה מלכים: 
<b>הזוזים.</b> הם זמזמים: 

### passuk 6
<b>בהררם.</b> בהר שלהם: 
<b>איל פארן.</b> כתרגומו מישור ואומר אני שאין איל לשון מישור, אלא מישור של פארן איל שמו, ושל ממרא אלוני שמו, ושל ירדן ככר שמו, ושל שטים אבל שמו אבל השטים, וכן בעל גד בעל שמו, וכלם מתורגמין מישור, וכל אחד שמו עליו: 
<b>על המדבר.</b> אצל המדבר, כמו (במדבר ב כ) ועליו מטה מנשה:

### passuk 7
<b>עין משפט הוא קדש.</b> על שם העתיד, שעתידין משה ואהרן להשפט שם על עסקי אותו העין, והם מי מריבה ואונקלוס תרגמו כפשוטו, מקום שהיו בני המדינה מתקבצים שם לכל משפט: 
<b>שדה העמלקי.</b> עדיין לא נלד עמלק ונקרא על שם העתיד: 
<b>בחצצון תמר.</b> הוא עין גדי, מקרא מלא (דה"י ב' כ ב) ביהושפט:

### passuk 8

### passuk 9
<b>ארבעה מלכים את החמשה.</b> ואף על פי כן נצחו המועטים, להודיעך שגבורים היו, ואף על פי כן לא נמנע אברהם מלרדוף אחריהם:

### passuk 10
<b>בארת בארת חמר.</b> בארות הרבה היו שם שנוטלין משם אדמה לטיט של בנין ומדרש אגדה שהיה הטיט מגבל בהם, ונעשה נס למלך סדום שיצא משם, לפי שהיו באמות מקצתן שלא היו מאמינין שנצל אברהם מאור כשדים מכבשן האש, וכיון שיצא זה מן החמר האמינו באברהם למפרע: 
<b>הרה נסו.</b> להר נסו הרה כמו להר, כל תבה שצריכה למ"ד בתחלתה הטיל לה ה"א בסופה. ויש חלוק בין הרה לההרה שה"א שבסוף התבה עומדת במקום למ"ד שבראשה, אבל אינה עומדת במקום למ"ד ונקודה פת"ח תחתיה, והרי הרה כמו להר, או כמו אל הר, ואינו מפרש לאיזה הר, אלא שכל אחד נס כאשר מצא הר תחלה, וכשהוא נותן ה"א בראשה לכתוב ההרה או המדברה, פתרונו כמו אל ההר או כמו לההר, ומשמע לאותו הר הידוע ומפורש בפרשה:

### passuk 11

### passuk 12
<b>והוא ישב בסדום.</b> מי גרם לו זאת, ישיבתו בסדום:

### passuk 13
<b>ויבא הפליט.</b> [מדרשו] לפי פשוטו זה עוג שפלט מן המלחמה, והוא שכתוב (דברים ג יא) כי רק עוג נשאר מיתר הרפאים, וזהו נשאר שלא הרגוהו אמרפל וחבריו כשהכו את הרפאים בעשתרות קרנים, תנחומא (חוקת כה) ומדרש בראשית רבה (מב ח) זה עוג שפלט מדור המבול, וזהו מיתר הרפאים שנאמר (ו ד) הנפלים היו בארץ וגו' ומתכון שיהרג אברהם וישא את שרה: 
<b>העברי.</b> שבא מעבר הנהר: 
<b>בעלי ברית אברם.</b> שכרתו עמו ברית (דבר אחר שהשיאו לו עצה על המילה כמו שמפורש במקום אחר):

### passuk 14
<b>וירק.</b> כתרגומו וזרז, וכן (ויקרא כו לג) והריקתי אחריכם חרב, אזדיין בחרבי עליכם, וכן (שמות טו ט) אריק חרבי, וכן (תהלים לה ג) והרק חנית וסגר: 
<b>חניכיו.</b> חנכו כתיב זה אליעזר שחנכו למצוות והוא לשון התחלת כניסת האדם או כלי לאמנות שהוא עתיד לעמוד בה, וכן (משלי כב ו) חנך לנער, (במדבר ז יא) חנכת המזבח, (תהלים ל א) חנכת הבית ובלע"ז קורין לו איניציי"ר: 
<b>שמנה עשר ושלש מאות.</b> רבותינו אמרו אליעזר לבדו היה, והוא מנין גימטריא של שמו: 
<b>עד דן.</b> שם תשש כחו, שראה שעתידין בניו להעמיד שם עגל:

### passuk 15
<b>ויחלק עליהם.</b> לפי פשוטו, סרס המקרא, ויחלק הוא ועבדיו עליהם לילה כדרך הרודפים שמתפלגים אחר הנרדפים כשבורחים זה לכאן וזה לכאן: 
<b>לילה.</b> כלומר אחר שחשכה לא נמנעו מלרדפם ומדרש אגדה שנחלק הלילה ובחציו הראשון נעשה לו נס, וחציו השני נשמר ובא לו לחצות לילה של מצרים: 
<b>עד חובה.</b> אין מקום ששמו חובה, אלא דן קורא חובה על שם עבודה זרה שעתידה להיות שם:

### passuk 16

### passuk 17
<b>עמק שוה.</b> כך שמו כתרגומו למישר מפנא, פנוי מאילנות ומכל מכשול: 
<b>עמק המלך.</b> בית ריסא דמלכא, בית ריס אחד שהוא שלשים קנים, שהיה מיוחד למלך לשחק שם ומדרש אגדה עמק שהשוו שם כל האמות והמליכו את אברהם עליהם לנשיא אלהים ולקצין:

### passuk 18
<b>ומלכי צדק.</b> מדרש אגדה הוא שם בן נח: 
<b>לחם ויין.</b> כך עושים ליגיעי מלחמה, והראה לו שאין בלבו עליו על שהרג את בניו ומדרש אגדה רמז לו על המנחות ועל הנסכים שיקריבו שם בניו:

### passuk 19
<b>קנה שמים וארץ.</b> כמו (תהלים קלד ג) עשה שמים וארץ, על ידי עשיתן קנאן להיות שלו:

### passuk 20
<b>אשר מגן.</b> אשר הסגיר, וכן (הושע יא ח) אמגנך ישראל: 
<b>ויתן לו.</b> אברם, מעשר מכל אשר לו לפי שהיה כהן:

### passuk 21
<b>תן לי הנפש.</b> מן השבי שלי שהצלת, החזר לי הגופים לבדם:

### passuk 22
<b>הרימתי ידי.</b> לשון שבועה, מרים אני את ידי לאל עליון וכן (בראשית כב טז) בי נשבעתי, נשבע אני, וכן (שם כג יג) נתתי כסף השדה קח ממני, נותן אני לך כסף השדה וקחהו ממני:

### passuk 23
<b>אם מחוט ועד שרוך נעל.</b> אעכב לעצמי מן השבי: 
<b>ואם אקח מכל אשר לך.</b> ואם תאמר לתת לי שכר מבית גנזיך, לא אקח: 
<b>ולא תאמר אני העשרתי את אברם.</b> שהקדוש ברוך הוא הבטיחני לעשרני, שנאמר לעיל (יב ב) ואברכך וגו':

### passuk 24
<b>הנערים.</b> עבדי אשר הלכו אתי, ועוד ענר אשכל וממרא וגו' ואף על פי שעבדי נכנסו למלחמה, שנאמר לעיל (פסוק טו) הוא ועבדיו ויכם, וענר וחבריו ישבו על הכלים לשמר, אפלו הכי הם יקחו חלקם. וממנו למד דוד שאמר (ש"א ל כד) כחלק הירד למלחמה וכחלק הישב על הכלים יחדו יחלקו. לכך נאמר (שם פסוק כה) ויהי מהיום ההוא ומעלה וישמה לחק ולמשפט, ולא נאמר והלאה לפי שכבר נתן החוק בימי אברהם:

>Credit : http://mobile.tora.ws (on your way)
>License : Public Domain