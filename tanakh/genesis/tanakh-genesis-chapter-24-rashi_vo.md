
### passuk 1
<b>ברך את אברהם בכל.</b> בכל עולה בגימטריא בן, ומאחר שהיה לו בן היה צריך להשיאו אשה:

### passuk 2
<b>זקן ביתו.</b> לפי שהוא דבוק נקוד זקן: 
<b>תחת ירכי.</b> לפי שהנשבע צריך שיטול בידו חפץ של מצוה, כגון ספר תורה או תפלין, והמילה היתה מצוה ראשונה לו ובאה לו על ידי צער והיתה חביבה עליו ונטלה:

### passuk 3

### passuk 4

### passuk 5

### passuk 6

### passuk 7
<b>ה' אלהי השמים אשר לקחני מבית אבי.</b> ולא אמר ואלהי הארץ, ולמעלה אמר (פסוק ג) ואשביעך בה' אלהי השמים ואלהי הארץ אמר לו עכשיו הוא אלהי השמים ואלהי הארץ, שהרגלתיו בפי הבריות, אבל כשלקחני מבית אבי היה אלהי השמים ולא אלהי הארץ, שלא היו באי עולם מכירים בו, ושמו לא היה רגיל בארץ: 
<b>מבית אבי.</b> מחרן: 
<b>ומארץ מולדתי.</b> מאור כשדים: 
<b>ואשר דבר לי.</b> לצרכי, כמו (מל"א ב ד) אשר דבר עלי, וכן כל לי ולו ולהם הסמוכים אצל דבור מפורשים בלשון על, ותרגום שלהם עלי עלוהי עליהון, שאין נופל אצל דבור לשון לי ולו ולהם, אלא אלי אליו אליהם ותרגום שלהם עמי עמיה עמהון, אבל אצל אמירה נופל לשון לי ולו ולהם: 
<b>ואשר נשבע לי.</b> בין הבתרים:

### passuk 8
<b>ונקית משבועתי וגו'.</b> וקח לו אשה מבנות ענר אשכול וממרא: 
<b>רק את בני וגו'.</b> רק, מעוט הוא בני אינו חוזר, אבל יעקב בן בני, סופו לחזור:

### passuk 9

### passuk 10
<b>מגמלי אדניו.</b> נכרין היו משאר גמלים, שהיו יוצאין זמומין מפני הגזל שלא ירעו בשדות אחרים: 
<b>וכל טוב אדניו בידו.</b> שטר מתנה כתב ליצחק על כל אשר לו, כדי שיקפצו לשלוח לו בתם: 
<b>ארם נהרים.</b> בין שתי נהרות יושבת:

### passuk 11
<b>ויברך הגמלים.</b> הרביצם:

### passuk 12

### passuk 13

### passuk 14
<b>אתה הכחת.</b> ראויה היא לו שתהא גומלת חסדים וכדאי לכנס בביתו של אברהם ולשון הוכחת בררת, אפרוביש"ט בלע"ז: 
<b>ובה אדע.</b> לשון תחנה, הודע לי בה: 
<b>כי עשית חסד.</b> אם תהיה ממשפחתו והוגנת לו, אדע כי עשית חסד:

### passuk 15

### passuk 16
<b>בתולה.</b> ממקום בתולים: 
<b>ואיש לא ידעה.</b> שלא כדרכה, לפי שבנות הגוים היו משמרות מקום בתוליהן ומפקירות עצמן ממקום אחר, העיד על זו שנקיה מכל:

### passuk 17
<b>וירץ העבד לקראתה.</b> לפי שראה שעלו המים לקראתה: 
<b>הגמיאיני נא.</b> לשון גמיעה, הומיי"ר בלע"ז:

### passuk 18
<b>ותרד כדה.</b> מעל שכמה:

### passuk 19
<b>עד אם כלו.</b> הרי אם משמש בלשון אשר, אם כלו, דיספקון, שזו היא גמר שתיתן כששתו די ספוקן:

### passuk 20
<b>ותער.</b> לשון נפיצה, והרבה יש בלשון משנה (עבודה זרה ה ז) המערה מכלי אל כלי, ובמקרא יש לו דומה (תהלים קמא ח) אל תער נפשי, (ישעיה נג יב) אשר הערה למות נפשו: 
<b>השקת.</b> אבן חלולה ששותים בה הגמלים:

### passuk 21
<b>משתאה.</b> לשון שאיה, כמו (ישעיה ו יא) שאו ערים, תשאה שממה: 
<b>משתאה.</b> משתומם ומתבהל על שראה דברו קרוב להצליח אבל אינו יודע אם ממשפחת אברהם היא אם לאו. ואל תתמה בתי"ו של משתאה שאין לך תיבה שתחלת יסודה שי"ן ומדברת בלשון מתפעל שאין תי"ו מפרידה בין שתי אותיות של עיקר היסוד כגון משתאה מגזרת שאה, (ישעיה נט טו) משתולל מגזרת שולל, (שם נט טו) וישתומם מגזרת שממה, (מיכה ו טז) וישתמר חקות עמרי מגזרת וישמר, אף כאן משתאה מגזרת תשאה, וכשם שאתה מוצא לשון משומם באדם נבהל ונאלם ובעל מחשבות, כמו (איוב יח כ) על יומו נשמו אחרונים, (ירמיה ב יב) שמו שמים, (דניאל ד טז) אשתומם כשעה חדא, כך תפרש לשון שאיה באדם בהול ובעל מחשבות. ואונקלוס תרגם לשון שהיה וגוברא שהי, שוהא ועומד במקום אחד לראות ההצליח ה' דרכו. ואין לתרגם שתי, שהרי אינו לשון שתיה, שאין אל"ף נופלת בלשון שתיה: 
<b>משתאה לה.</b> משתומם עליה כמו (לעיל כ יג) אמרי לי אחי הוא, וכמו (לקמן כו ז) וישאלו אנשי המקום לאשתו:

### passuk 22
<b>בקע.</b> רמז לשקלי ישראל בקע לגלגלת: 
<b>ושני צמידים.</b> רמז לשני לוחות מצמדות: 
<b>עשרה זהב משקלם.</b> רמז לעשרת הדברות שבהן:

### passuk 23
<b>ויאמר בת מי את.</b> לאחר שנתן לה שאלה, לפי שהיה בטוח בזכותו של אברהם שהצליח הקדוש ברוך הוא דרכו: 
<b>ללין.</b> לינה אחת לין שם דבר והיא אמרה ללון כמה לינות:

### passuk 24
<b>בת בתואל.</b> השיבתו על ראשון ראשון ועל אחרון אחרון:

### passuk 25
<b>מספוא.</b> כל מאכל הגמלים קרוי מספוא כגון תבן ושעורים:

### passuk 26

### passuk 27
<b>בדרך.</b> דרך המימן, דרך הישר, באותו דרך שהייתי צריך וכן כל בי"ת ולמ"ד וה"א המשמשים בראש התבה ונקודים בפת"ח מדברים בדבר הפשוט שנזכר כבר במקום אחר או שהוא מבורר וניכר באיזו הוא מדבר:

### passuk 28
<b>לבית אמה.</b> דרך הנשים היתה להיות להן בית לישב בו למלאכתן, ואין הבת מגדת אלא לאמה:

### passuk 29
<b>וירץ.</b> למה וירץ ועל מה רץ, ויהי כראות את הנזם, אמר עשיר הוא זה, ונתן עיניו בממון:

### passuk 30
<b>על הגמלים.</b> לשמרן, כמו (לעיל יח ח) והוא עומד עליהם, לשמשם:

### passuk 31
<b>פניתי הבית.</b> מעבודה זרה:

### passuk 32
<b>ויפתח.</b> התיר זמם שלהם, שהיה סותם את פיהם שלא ירעו בדרך בשדות אחרים:

### passuk 33
<b>עד אם דברתי.</b> הרי אם משמש בלשון אשר ובלשון כי, כמו (לקמן מט י) עד כי יבא שילה, וזה שאמרו חכמינו זכרונם לברכה כי משמש בארבע לשונות, והאחת אי, והוא אם:

### passuk 34

### passuk 35

### passuk 36
<b>ויתן לו את כל אשר לו.</b> שטר מתנה הראה להם:

### passuk 37
<b>לא תקח אשה לבני מבנות הכנעני.</b> אם לא תלך תחלה אל בית אבי ולא תאבה ללכת אחריך:

### passuk 38

### passuk 39
<b>אלי לא תלך האשה.</b> אלי כתיב, בת היתה לו לאליעזר והיה מחזר למצוא עלה שיאמר לו אברהם לפנות אליו להשיאו בתו, אמר לו אברהם בני ברוך ואתה ארור, ואין ארור מדבק בברוך:

### passuk 40

### passuk 41

### passuk 42
<b>ואבא היום.</b> היום יצאתי והיום באתי, מכאן שקפצה לו הארץ אמר רבי אחא יפה שיחתן של עבדי אבות לפני המקום מתורתן של בנים, שהרי פרשה של אליעזר כפולה בתורה, והרבה גופי תורה לא נתנו אלא ברמיזה:

### passuk 43

### passuk 44
<b>גם אתה.</b> גם לרבות אנשים שעמו: 
<b>הכיח.</b> ברר והודיע, וכן כל הוכחה שבמקרא ברור דבר:

### passuk 45
<b>טרם אכלה.</b> טרם שאני מכלה, וכן כל לשון הוה פעמים שהוא מדבר בלשון עבר ויכול לכתוב כמו טרם כליתי, ופעמים שמדבר בלשון עתיד, כמו (איוב א ה) כי אמר איוב, הרי לשון עבר, (שם) ככה יעשה איוב הרי לשון עתיד ופירוש שניהם לשון הווה, כי אומר היה איוב (שם) אולי חטאו בני וגו' והיה עושה כך:

### passuk 46

### passuk 47
<b>ואשאל ואשים.</b> שנה הסדר, שהרי הוא תחלה נתן ואחר כך שאל, אלא שלא יתפשוהו בדבריו ויאמרו היאך נתת לה, ועדיין אינך יודע מי היא:

### passuk 48

### passuk 49
<b>על ימין.</b> מבנות ישמעאל: 
<b>על שמאל.</b> מבנות לוט שהיה יושב לשמאלו של אברהם:

### passuk 50
<b>ויען לבן ובתואל.</b> רשע היה וקפץ להשיב לפני אביו: 
<b>לא נוכל דבר אליך.</b> למאן בדבר הזה, לא על ידי תשובת דבר רע ולא על ידי תשובת דבר הגון לפי שנכר שמה' יצא הדבר, לפי דבריך שזמנה לך:

### passuk 51

### passuk 52
<b>וישתחו ארצה.</b> מכאן שמודים על בשורה טובה:

### passuk 53
<b>ומגדנות.</b> לשון מגדים, שהביא עמו מיני פירות של ארץ ישראל:

### passuk 54
<b>וילינו.</b> כל לינה שבמקרא לינת לילה אחד:

### passuk 55
<b>ויאמר אחיה ואמה.</b> ובתואל היכן היה, הוא היה רוצה לעכב ובא מלאך והמיתו: 
<b>ימים.</b> שנה, כמו (ויקרא כה כט) ימים תהיה גאלתו, שכך נותנין לבתולה זמן שנים עשר חדש לפרנס את עצמה בתכשיטים: 
<b>או עשור.</b> עשרה חדשים ואם תאמר ימים ממש, אין דרך המבקשים לבקש דבר מועט ואם לא תרצה תן לנו מרבה מזה:

### passuk 56

### passuk 57
<b>ונשאלה את פיה.</b> מכאן שאין משיאין את האשה אלא מדעתה:

### passuk 58
<b>ותאמר אלך.</b> מעצמי, ואף אם אינכם רוצים:

### passuk 59

### passuk 60
<b>את היי לאלפי רבבה.</b> את וזרעך תקבלו אותה ברכה שנאמר לאברהם בהר המוריה (לעיל כב יז) הרבה ארבה את זרעך וגו' יהי רצון שיהא אותו הזרע ממך ולא מאשה אחרת:

### passuk 61

### passuk 62
<b>מבוא באר לחי ראי.</b> שהלך להביא הגר לאברהם אביו שישאנה: 
<b>יושב בארץ הנגב.</b> קרוב לאותו באר, שנאמר (לעיל כ א) ויסע משם אברהם ארצה הנגב וישב בין קדש ובין שור, ושם היה הבאר, שנאמר (שם טז יד) הנה בין קדש ובין ברד:

### passuk 63
<b>לשוח.</b> לשון תפלה, כמו (תהלים קב א) ישפוך שיחו:

### passuk 64
<b>ותרא את יצחק.</b> ראתה אותו הדור ותוהא מפניו: 
<b>ותפל.</b> השמיטה עצמה לארץ, כתרגומו ואתרכינת הטתה עצמה לארץ ולא הגיעה עד הקרקע, כמו (פסוק יד) הטי נא כדך, ארכיני, (ש"ב כב י) ויט שמים, וארכין, לשון מטה לארץ, ודומה לו (תהלים לז כד) כי יפל לא יוטל, כלומר אם יטה לארץ לא יגיע עד הקרקע:

### passuk 65
<b>ותתכס.</b> לשון ותתפעל, כמו ותקבר, ותשבר:

### passuk 66
<b>ויספר העבד.</b> גלה לו נסים שנעשו לו שקפצה לו הארץ ושנזדמנה לו רבקה בתפלתו:

### passuk 67
<b>האהלה שרה אמו.</b> ויביאה האהלה ונעשית דגמת שרה אמו, כלומר והרי היא שרה אמו, שכל זמן ששרה קימת היה נר דלוק מערב שבת לערב שבת, וברכה מצויה בעיסה, וענן קשור על האהל, ומשמתה פסקו, וכשבאת רבקה חזרו: 
<b>אחרי אמו.</b> דרך ארץ כל זמן שאמו של אדם קימת כרוך הוא אצלה, ומשמתה הוא מתנחם באשתו:

>Credit : http://mobile.tora.ws (on your way)
>License : Public Domain