
### passuk 1
<b>והאדם ידע.</b> כבר קודם הענין של מעלה, קודם שחטא ונטרד מגן עדן, וכן ההריון והלידה, שאם כתב וידע אדם נשמע שלאחר שנטרד היו לו בנים: 
<b>קין.</b> על שם קניתי איש: 
<b>את ה'.</b> כמו עם ה', כשברא אותי ואת אישי הוא לבדו בראנו, אבל בזה שותפים אנו עמו: 
<b>את קין' את אחיו את הבל.</b> שלש אתים ריבוים הם, מלמד שתאומה נלדה עם קין, ועם הבל נלדו שתים, לכך נאמר ותוסף:

### passuk 2
<b>רעה צאן.</b> לפי שנתקללה האדמה, פרש לו מעבודתה:

### passuk 3
<b>מפרי האדמה.</b> מן הגרוע, ויש אגדה שאומרת זרע פשתן היה:

### passuk 4
<b>וישע.</b> ויפן, וכן (פסוק ה) לא שעה אל מנחתו, לא פנה, וכן (שמות ה ט) ואל ישעו, אל יפנו וכן (איוב יד ו) שעה מעליו, פנה מעליו: 
<b>וישע.</b> ירדה אש וליחכה מנחתו:

### passuk 5

### passuk 6

### passuk 7
<b>הלא אם תיטיב.</b> כתרגומו פרושו: 
<b>לפתח חטאת רבץ.</b> לפתח קברך חטאך שמור: 
<b>ואליך תשוקתו.</b> של חטאת, הוא יצר הרע, תמיד שוקק ומתאוה להכשילך: 
<b>ואתה תמשל בו.</b> אם תרצה תתגבר עליו:

### passuk 8
<b>ויאמר קין אל הבל.</b> נכנס עמו בדברי ריב ומצה להתגולל עליו להרגו, ויש בזה מדרשי אגדה אך זה ישובו של מקרא:

### passuk 9
<b>אי הבל אחיך.</b> להכנס עמו בדברי נחת, אולי ישוב ויאמר אני הרגתיו וחטאתי לך: 
<b>לא ידעתי.</b> נעשה כגונב דעת העליונה: 
<b>השומר אחי.</b> לשון תמה הוא, וכן כל ה, א הנקודה בחטף פתח:

### passuk 10
<b>דמי אחיך.</b> דמו ודם זרעיותיו דבר אחר שעשה בו פצעים הרבה שלא היה יודע מהיכן נפשו יוצאה:

### passuk 11
<b>ארור אתה מן האדמה.</b> יותר ממה שנתקללה היא כבר בעונה, וגם בזו הוסיפה לחטוא: 
<b>אשר פצתה את פיה לקחת את דמי אחיך וגו'.</b> והנני מוסיף לה קללה לא תסף תת כחה:

### passuk 12
<b>נע ונד.</b> אין לך רשות לדור במקום אחד:

### passuk 13
<b>גדול עוני מנשא.</b> בתמיהה, אתה טוען עליונים ותחתונים, ועוני אי אפשר לטעון:

### passuk 14

### passuk 15
<b>לכן כל הרג קין.</b> זה אחד מן המקראות שקצרו דבריהם ורמזו ולא פרשו לכן כל הרג קין, לשון גערה, כה יעשה לו, כך וכך ענשו, ולא פרש ענשו: 
<b>שבעתים יקם.</b> איני רוצה להנקם מקין עכשיו, לסוף שבעה דורות אני נוקם נקמתי ממנו שיעמוד למך מבני בניו ויהרגהו וסוף המקרא שאמר שבעתים יוקם, והיא נקמת הבל מקין, הא למדנו שתחלת מקרא לשון גערה היא, שלא תהא בריה מזיקתו. וכיוצא בו (שמואל ב' ה ח) ויאמר דוד כל מכה יבוסי ויגע בצנור ולא פרש מה יעשה לו, אבל דבר הכתוב ברמז כל מכה יבוסי ויגע בצנור, ויקרב אל השער ויכבשנו, ואת העורים וגו', וגם אותם יכה על אשר אמרו העור והפסח לא יבא דוד אל תוך הבית, המכה את אלו אני אעשנו ראש ושר, כאן קצר דבריו ובדברי הימים (א יא ו) פרש יהיה לראש ולשר: 
<b>וישם ה' לקין אות.</b> חקק לו אות משמו במצחו (כל מוצאי יהרגני הבהמות והחיות, אבל בני אדם עדיין לא היו שיירא מהם רק אביו ואמו, ומהם לא היה ירא שיהרגוהו אלא אמר עד עכשיו היה פחדתי על כל החיות כמו שנאמר ומוראכם וגו', ועכשיו בשביל עון זה לא ייראו ממני החיות ויהרגוני, מיד וישם ה' לקין אות, החזיר מוראו על הכל):

### passuk 16
<b>ויצא קין.</b> יצא בהכנעה כגונב דעת העליונה: 
<b>בארץ נוד.</b> בארץ שכל הגולים נדים שם: 
<b>קדמת עדן.</b> שם גלה אביו כשגורש מגן עדן, שנאמר (לעיל ג כד) וישכן מקדם לגן עדן, את שמירת דרך מבוא הגן, שיש ללמוד שהיה אדם שם ומצינו רוח מזרחית קולטת בכל מקום את הרוצחים, שנאמר (דברים ד מא) אז יבדיל משה וגו' מזרחה שמש. דבר אחר בארץ נוד, כל מקום [שהיה הולך] היתה הארץ מזדעזעה תחתיו והבריות אומרות סורו מעליו, זהו שהרג את אחיו:

### passuk 17
<b>ויהי.</b> קין בנה עיר ויקרא שם העיר לזכר בנו חנוך:

### passuk 18
<b>ועירד ילד.</b> יש מקום שהוא אומר בזכר הוליד ויש מקום שהוא אומר ילד, שהלידה משמשת שתי לשונות, לידת האשה ניישטר"א בלע"ז [ללדת], וזריעת תולדות האיש איניינדרי"ר בלע"ז [להוליד] כשהוא אומר הוליד בלשון הפעיל מדבר בלידת האשה, פלוני הוליד את אשתו בן או בת, וכשהוא אומר ילד מדבר בזריעת האיש:

### passuk 19
<b>ויקח לו למך.</b> לא היה לו לפרש כל זה, אלא ללמדנו מסוף הענין שקים הקדוש ברוך הוא הבטחתו שאמר שבעתים יקם קין, עמד למך לאחר שהוליד בנים ועשה דור שביעי והרג את קין, זהו שאמר (פסוק כג) כי איש הרגתי לפצעי וגו': 
<b>שתי נשים.</b> כך היה דרכן של דור המבול, אחת לפריה ורביה ואחת לתשמיש, זו שהיא לתשמיש משקה כוס של עקרין כדי שתעקר ומקשטת ככלה ומאכילה מעדנים, וחברתה נזופה ואבלה כאלמנה, וזהו שפרש איוב (איוב כד כא) רעה עקרה לא תלד ואלמנה לא ייטיב, כמו שמפורש באגדת חלק: 
<b>עדה.</b> היא של פריה ורביה, ועל שם שמגונה עליו ומוסרת מאצלו עדה תרגום של סורה: 
<b>צלה.</b> היא של תשמיש על שם שיושבת תמיד בצלו, דברי אגדה הם בבראשית רבה (כג ב):

### passuk 20
<b>אבי ישב אהל ומקנה.</b> הוא היה הראשון לרועי בהמות במדברות, ויושב אהלים חדש כאן וחדש כאן בשביל מרעה צאנו, וכשכלה המרעה במקום הזה הולך ותוקע אהלו במקום אחר ומדרש אגדה בונה בתים לעבודה זרה, כמה דאת אמר (יחזקאל ח ג) סמל הקנאה המקנה, וכן (פסוק כא) אחיו תופש כנור ועוגב לזמר לעבודה זרה:

### passuk 21

### passuk 22
<b>תובל קין.</b> תבל אמנתו של קין תובל לשון תבלין, תבל והתקין אמנתו של קין לעשות כלי זין לרוצחים: 
<b>לטש כל חרש נחשת וברזל.</b> מחדד אמנות נחשת וברזל, כמו (איוב טז ט) ילטוש עיניו לי חרש אינו לשון פעל אלא לשון פועל שהרי נקוד קמץ קטן. וטעמו למטה, כלומר מחדד ומצחצח כל כלי אמנות נחשת וברזל: 
<b>נעמה.</b> היא אשתו של נח:

### passuk 23
<b>שמען קולי.</b> שהיו פורשות ממנו מתשמיש לפי שהרג את קין ואת תובל קין בנו, שהיה למך סומא ותובל קין מושכו, וראה את קין ונדמה לו כחיה ואמר לאביו למשוך בקשת, והרגו וכיון שידע שהוא קין זקנו, הכה כף אל כף וספק את בנו ביניהם והרגו, והיו נשיו פורשות ממנו והוא מפיסן: 
<b>שמען קולי.</b> להשמע לי (לתשמיש), וכי איש אשר הרגתיו לפצעי הוא נהרג, וכי אני פצעתיו מזיד שיהא הפצע קרוי על שמי, וילד אשר הרגתי לחבורתי נהרג, כלומר על ידי חבורתי, בתמיהה, והלא שוגג אני ולא מזיד, לא זהו פצעי ולא זהו חבורתי: 
<b>פצע.</b> מכת חרב או חץ נברידור"א בלע"ז [פצע]: 

### passuk 24
<b>כי שבעתים יוקם קין.</b> קין שהרג מזיד נתלה לו עד שבעה דורות, אני שהרגתי שוגג לא כל שכן שיתלה לי שביעיות הרבה: 
<b>שבעים ושבעה.</b> לשון רבוי שביעיות אחז לו כך דרש רבי תנחומא (אות יא). ומדרש בראשית רבה (כג ד) לא הרג למך כלום ונשיו פורשות ממנו משקימו פריה ורביה, לפי שנגזרה גזרה לכלות זרעו של קין לאחר שבעה דורות, אמרו מה אנו יולדות לבהלה, למחר המבול בא ושוטף את הכל. והוא אומר להן וכי איש הרגתי לפצעי, וכי אני הרגתי את הבל שהיה איש בקומה וילד בשנים, שיהא זרעי כלה באותו עון, ומה קין שהרג נתלה לו שבעה דורות, אני שלא הרגתי לא כל שכן שיתלו לי שביעיות הרבה. וזהו קל וחומר של שטות, אם כן אין הקדוש ברוך הוא גובה את חובו ומקים את דברו:

### passuk 25
<b>וידע אדם וגו'.</b> בא לו למך אצל אדם הראשון וקבל על נשיו, אמר להן וכי עליכם לדקדק על גזרתו של מקום, אתם עשו מצותכם והוא יעשה את שלו אמרו לו קשוט עצמך תחלה, והלא פרשת מאשתך זה מאה ושלשים שנה משנקנסה מיתה על ידך, מיד וידע אדם עוד וגו'. מהו עוד, ללמדך שנתוספה לו תאוה על תאותו:

### passuk 26
<b>אז הוחל.</b> (לשון חלין) לקרא את שמות האדם ואת שמות העצבים בשמו של הקדוש ברוך הוא לעשותן עבודה זרה ולקרותן אלהות:

>Credit : http://mobile.tora.ws (on your way)
>License : Public Domain