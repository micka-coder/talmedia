
### passuk 1
<b>המלאכים.</b> ולהלן קראם אנשים, כשהיתה שכינה עמהם קראם אנשים דבר אחר אצל אברהם שכחו גדול והיו המלאכים תדירין אצלו כאנשים קראם אנשים, ואצל לוט קראם מלאכים: 
<b>בערב.</b> וכי כל כך שהו המלאכים מחברון לסדום, אלא מלאכי רחמים היו, וממתינים שמא יוכל אברהם ללמד עליהם סניגוריא: 
<b>ולוט ישב בשער סדום.</b> ישב כתיב, אותו היום מנוהו שופט עליהם: 
<b>וירא לוט וגו'.</b> מבית אברהם למד לחזר על האורחים:

### passuk 2
<b>הנה נא אדני.</b> הנה נא אתם אדונים לי אחר שעברתם עלי דבר אחר הנה נא צריכים אתם לתת לב על הרשעים הללו שלא יכירו בכם. וזו היא עצה נכונה: 
<b>סורו נא.</b> עקמו את הדרך לביתי דרך עקלתון, שלא יכירו שאתם נכנסין שם לכך נאמר סורו (בב"ר נ ז): 
<b>ולינו ורחצו רגליכם.</b> וכי דרכן של בני אדם ללון תחלה ואחר כך לרחוץ, ועוד שהרי אברהם אמר להם תחלה (יח ד) ורחצו רגליכם אלא כך אמר לוט אם כשיבאו אנשי סדום ויראו שכבר רחצו רגליהם, יעלילו עלי ויאמרו כבר עברו שני ימים או שלשה שבאו לביתך ולא הודעתנו, לפיכך אמר מוטב שיתעכבו כאן באבק רגליהם שיהיו נראין כמו שבאו עכשיו, לפיכך אמר לינו תחלה ואחר כך רחצו: 
<b>ויאמרו לא.</b> לאברהם אמרו (יח ה) כן תעשה, מכאן שמסרבין לקטן ואין מסרבין לגדול 
<b>כי ברחוב נלין.</b> הרי כי משמש בלשון אלא, שאמרו לא נסור אל ביתך אלא ברחובה של עיר נלין:

### passuk 3
<b>ויסרו אליו.</b> עקמו את הדרך לצד ביתו: 
<b>ומצות אפה.</b> פסח היה:

### passuk 4
<b>טרם ישכבו ואנשי העיר אנשי סדום.</b> כך נדרש בבראשית רבה (נ ה) טרם ישכבו ואנשי העיר היו בפיהם של מלאכים, שהיו שואלים ללוט מה טיבם ומעשיהם, והוא אומר להם רבם רשעים עודם מדברים בהם ואנשי סדום וגו'. ופשוטו של מקרא ואנשי העיר, אנשי רשע, נסבו על הבית. על שהיו רשעים נקראים אנשי סדום, כמו שאמר הכתוב (יג יג) ואנשי סדום רעים וחטאים: 
<b>כל העם מקצה.</b> מקצה העיר עד הקצה, שאין אחד מהם מוחה בידם, שאפלו צדיק אחד אין בהם:

### passuk 5
<b>ונדעה אתם.</b> במשכב זכר, כמו (פס' ח) אשר לא ידעו איש:

### passuk 6

### passuk 7

### passuk 8
<b>האל.</b> כמו האלה: 
<b>כי על כן באו.</b> כי הטובה הזאת תעשו לכבודי על אשר באו בצל קורתי, תרגום בטלל שרותי, תרגום של קורה שרותא:

### passuk 9
<b>ויאמרו גש הלאה.</b> קרב להלאה, כלומר התקרב לצדדין והתרחק ממנו, וכן כל הלאה שבמקרא לשון רחוק, כמו (במדבר יז ב) זרה הלאה, (ש"א כ כב) הנה החצים ממך והלאה גש הלאה המשך להלן, בלשון לע"ז טרי"י טי"י ד"י נו"ש [משוך את עצמך ממנו], ודבר נזיפה הוא לומר אין אנו חוששין לך, ודומה לו (ישעיה סה ה) קרב אליך אל תגש בי, וכן (ישעיה מט כ) גשה לי ואשבה, המשך לצדדין בעבורי ואשב אצלך. אתה מליץ על האורחין, איך מלאך לבך. על שאמר להם על הבנות, אמרו לו גש הלאה, לשון נחת, ועל שהיה מליץ על האורחים אמרו האחד בא לגור, אדם נכרי יחידי אתה בינינו שבאת לגור, וישפוט שפוט ונעשית מוכיח אותנו: 
<b>הדלת.</b> דלת הסובבת לנעול ולפתוח:

### passuk 10

### passuk 11
<b>פתח.</b> הוא החלל שבו נכנסין ויוצאין: 
<b>בסנורים.</b> מכת עורון: 
<b>מקטן ועד גדול.</b> הקטנים התחילו בעברה תחלה, שנאמר (פסוק ד) מנער ועד זקן, לפיכך התחילה הפרענות מהם:

### passuk 12
<b>עוד מי לך פה.</b> פשוטו של מקרא מי לך עוד בעיר הזאת חוץ מאשתך ובנותיך שבבית: 
<b>חתן ובניך ובנותיך.</b> אם יש לך חתן או בנים ובנות הוצא מן המקום: 
<b>ובניך.</b> בני בנותיך הנשואות ומדרש אגדה עוד מאחר שעושין נבלה כזאת מי לך פתחון פה ללמד סניגוריא עליהם, שכל הלילה היה מליץ עליהם טובות, קרי ביה מי לך פה:

### passuk 13

### passuk 14
<b>חתניו.</b> שתי בנות נשואות היו לו בעיר: 
<b>לוקחי בנותיו.</b> שאותן שבבית היו ארוסות להם:

### passuk 15
<b>ויאיצו.</b> כתרגומו ודחיקו, מהרוהו: 
<b>הנמצאות.</b> המזמנות לך בבית להצילם ומדרש אגדה יש, וזה ישובו של מקרא: 
<b>תספה.</b> תהיה כלה (דברים ב יד) עד תם כל הדור, מתרגם עד דסף כל דרא:

### passuk 16
<b>ויתמהמה.</b> כדי להציל את ממונו: 
<b>ויחזיקו.</b> אחד מהם היה שליח להצילו, וחברו להפוך את סדום, לכך נאמר (פסוק יז) ויאמר המלט, ולא נאמר ויאמרו:

### passuk 17
<b>המלט על נפשך.</b> דיך להציל נפשות, אל תחוס על הממון: 
<b>אל תביט אחריך.</b> אתה הרשעת עמהם, ובזכות אברהם אתה נצול, אינך כדאי לראות בפרענותם ואתה נצול: 
<b>בכל הככר.</b> ככר הירדן: 
<b>ההרה המלט.</b> אצל אברהם ברח, שהוא יושב בהר, שנאמר לעיל (יב ח) ויעתק משם ההרה ואף עכשיו היה יושב שם, שנאמר (יג ג) אל המקום אשר היה שם אהלה בתחלה, ואף על פי שכתוב (שם יח) ויאהל אברם וגו', אהלים הרבה היו לו ונמשכו עד חברון: 
<b>המלט.</b> לשון השמטה, וכן כל המלטה שבמקרא אישמוציי"ר [להנצל] בלע"ז וכן (ישעיה סו ז) והמליטה זכר, שנשמט העבר מן הרחם, (תהלים קכד ז) כצפור נמלטה, (ישעיה מו ב) לא יכלו מלט משא, להשמיט משא הרעי שבנקביהם:

### passuk 18
<b>אל נא אדני.</b> רבותינו אמרו שם זה קדש, שנאמר בו להחיות את נפשי, מי שיש בידו להמית ולהחיות ותרגומו בבעו כען ה': 
<b>אל נא.</b> אל נא תאמר אלי להמלט ההרה: 
<b>נא.</b> לשון בקשה:

### passuk 19
<b>פן תדבקני הרעה.</b> כשהייתי אצל אנשי סדום היה הקדוש ברוך הוא רואה מעשי ומעשי בני העיר, והייתי נראה צדיק וכדאי להנצל, וכשאבא אצל צדיק אני כרשע וכן אמרה הצרפית לאליהו (מ"א יז יח) כי באת אלי להזכיר את עוני, עד שלא באת אצלי היה הקדוש ברוך הוא רואה מעשי ומעשי עמי ואני צדקת ביניהם, ומשבאת אצלי לפי מעשיך אני רשעה: 

### passuk 20
<b>העיר הזאת קרובה.</b> קרובה ישיבתה נתישבה מקרוב, לפיכך לא נתמלאה סאתה עדיין ומה היא קריבתה, מדור הפלגה שנתפלגו האנשים והתחילו להתישב איש איש במקומו, והיא היתה בשנת מות פלג, ומשם ועד כאן חמשים ושתים שנה, שפלג מת בשנת ארבעים ושמונה לאברהם. כיצד, פלג חי (לעיל יא יט) אחרי הולידו את רעו מאתים ותשע שנה, צא מהם שלשים ושתים כשנלד שרוג, ומשרוג עד שנלד נחור שלשים, הרי ששים ושתים, ומנחור עד שנלד תרח עשרים ותשע, הרי תשעים ואחת, ומשם עד שנלד אברהם שבעים, הרי מאה ששים ואחת, תן להם ארבעים ושמונה הרי מאתים ותשע, ואותה שנה היתה שנת הפלגה, וכשנחרבה סדום היה אברהם בן תשעים ותשע שנה, הרי מדור הפלגה עד כאן חמשים ושתים שנה, וצוער אחרה ישיבתה אחרי ישיבת סדום וחברותיה שנה אחת, הוא שנאמר אמלטה נא, נא בגימטריא חמשים ואחת: 
<b>הלא מצער היא.</b> והלא עונותיה מועטין, ויכול אתה להניחה: 
<b>ותחי נפשי.</b> בה, זה מדרשו ופשוטו של מקרא הלא עיר קטנה היא, ואנשים בה מעט, אין לך להקפיד אם תניחנה ותחי נפשי בה:

### passuk 21
<b>גם לדבר הזה.</b> לא דיך שאתה נצול, אלא אף כל העיר אציל בגללך: 
<b>הפכי.</b> הופך אני, כמו (מח ה) עד בואי, (טז יג) אחרי רואי, (ירמיה לא יט) מדי דברי בו:

### passuk 22
<b>כי לא אוכל לעשות.</b> זהו ענשן של מלאכים, על שאמרו (פסוק יג) כי משחיתים אנחנו, ותלו הדבר בעצמן, לפיכך לא זזו משם עד שהזקקו לומר שאין הדבר ברשותן: 
<b>כי לא אוכל.</b> לשון יחיד, מכאן אתה למד שהאחד הופך והאחד מציל, שאין שני מלאכים נשלחים לדבר אחד: 
<b>על כן קרא שם העיר צוער.</b> על שם (פסוק כ) והיא מצער:

### passuk 23

### passuk 24
<b>וה' המטיר.</b> כל מקום שנאמר וה' הוא ובית דינו: 
<b>המטיר על סדום.</b> בעלות השחר, כמו שנאמר לעיל (פסוק טו) וכמו השחר עלה, שעה שהלבנה עומדת ברקיע עם החמה, לפי שהיו מהם עובדין לחמה ומהם ללבנה, אמר הקדוש ברוך הוא אם אפרע מהם ביום יהיו עובדי לבנה אומרים אלו היה בלילה כשהלבנה מושלת לא היינו חרבין, ואם אפרע מהם בלילה יהיו עובדי החמה אומרים אלו היה ביום כשהחמה מושלת לא היינו חרבים, לכך כתיב וכמו השחר עלה ונפרע מהם בשעה שהחמה והלבנה מושלים: 
<b>המטיר וגו' גפרית ואש.</b> בתחלה מטר ונעשה גפרית ואש: 
<b>מאת ה'.</b> דרך המקראות לדבר כן, כמו (ד כג) נשי למך, ולא אמר נשי וכן אמר דוד (מ"א א לג) קחו עמכם את עבדי אדוניכם, ולא אמר עבדי, וכן אחשורוש אמר (אסתר ח ח) בשם המלך, ולא אמר בשמי. אף כאן אמר מאת ה' ולא אמר מאתו: 
<b>מן השמים.</b> והוא שאמר הכתוב (איוב לו לא) כי בם ידין עמים וגו', כשבא ליסר הבריות מביא עליהם אש מן השמים כמו שעשה לסדום, וכשבא להוריד המן מן השמים לישראל (שמות טז ד) הנני ממטיר לכם לחם מן השמים: 

### passuk 25
<b>ויהפוך את הערים וגו'.</b> ארבעתן יושבות בסלע אחד והפכן מלמעלה למטה, שנאמר (איוב כח ט) בחלמיש שלח ידו וגו':

### passuk 26
<b>ותבט אשתו מאחריו.</b> מאחריו של לוט: 
<b>ותהי נציב מלח.</b> במלח חטאה ובמלח לקתה אמר לה תני מעט מלח לאורחים הללו, אמרה לו אף המנהג הרע הזה אתה בא להנהיג במקום הזה:

### passuk 27

### passuk 28
<b>קיטור.</b> תמור של עשן טורק"א [לפיד] בלע"ז: 
<b>כבשן.</b> חפירה ששורפין בה את האבנים לסיד, וכן כל כבשן שבתורה:

### passuk 29
<b>ויזכור אלהים את אברהם.</b> מהו זכירתו של אברהם על לוט, נזכר שהיה לוט יודע ששרה אשתו של אברהם, ושמע שאמר אברהם במצרים על שרה (יב יט) אחותי היא, ולא גלה הדבר, שהיה חס עליו, לפיכך חס הקדוש ברוך הוא עליו:

### passuk 30
<b>כי ירא לשבת בצוער.</b> לפי שהיתה קרובה לסדום:

### passuk 31
<b>אבינו זקן.</b> ואם לא עכשיו אימתי, שמא ימות או יפסוק מלהוליד: 
<b>ואיש אין בארץ.</b> סבורות היו שכל העולם נחרב כמו בדור המבול:

### passuk 32

### passuk 33
<b>ותשקין וגו'.</b> יין נזדמן להן במערה להוציא מהן שני אמות: 
<b>ותשכב את אביה.</b> ובצעירה כתיב (פסוק לה) ותשכב עמו, צעירה לפי שלא פתחה בזנות אלא אחותה למדתה, חסך עליה הכתוב ולא פירש גנותה אבל בכירה שפתחה בזנות פרסמה הכתוב במפורש: 
<b>ובקומה.</b> של בכירה נקוד, לומר הרי הוא כאלו לא נכתב, לומר שבקומה ידע ואף על פי כן לא נשמר ליל שני מלשתות (אמר רבי לוי כל מי שהוא להוט אחר בלמוס של עריות לסוף מאכילים אותו מבשרו):

### passuk 34

### passuk 35

### passuk 36
<b>ותהרין וגו'.</b> אף על פי שאין האשה מתעברת מביאה ראשונה, אלו שלטו בעצמן והוציאו ערותן לחוץ ונתעברו מביאה ראשונה:

### passuk 37
<b>מואב.</b> זו שלא היתה צנועה פרשה שמאביה הוא, אבל צעירה קראתו בלשון נקיה, וקבלה שכר בימי משה, שנאמר בבני עמון (דברים ב יט) אל תתגר בם כלל, ובמואב לא הזהיר אלא שלא ילחם בם, אבל לצערן התיר לו:  

>Credit : http://mobile.tora.ws (on your way)
>License : Public Domain