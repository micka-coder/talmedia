
### passuk 1

### passuk 2
<b>בני האלהים.</b> בני השרים והשופטים (דבר אחר בני האלהים הם השרים ההולכים בשליחותו של מקום, אף הם היו מתערבים בהם). כל אלהים שבמקרא לשון מרות, וזה יוכיח (שמות ד טז) ואתה תהיה לו לאלהים, (שם ז א) ראה נתתיך אלהים: 
<b>כי טבת הנה.</b> אמר רבי יודן טבת כתיב, כשהיו מטיבין אותה מקשטת לכנס לחפה, היה גדול נכנס ובועלה תחלה: 
<b>מכל אשר בחרו.</b> אף בעולת בעל, אף הזכר והבהמה:

### passuk 3
<b>לא ידון רוחי באדם.</b> לא יתרעם ויריב רוחי עלי בשביל האדם: 
<b>לעלם.</b> לאורך ימים, הנה רוחי נדון בקרבי אם להשחית ואם לרחם, לא יהיה מדון זה ברוחי לעולם, כלומר לאורך ימים: 
<b>בשגם הוא בשר.</b> כמו בשגם, כלומר בשביל שגם זאת בו שהוא בשר, ואף על פי כן אינו נכנע לפני, ומה אם יהיה אש או דבר קשה, כיוצא בו (שופטים ה ז) עד שקמתי דבורה, כמו שקמתי וכן (שם ו יז) שאתה מדבר עמי, כמו שאתה, אף בשגם כמו בשגם: 
<b>והיו ימיו וגו'.</b> עד מאה ועשרים שנה אאריך להם אפי ואם לא ישובו אביא עליהם מבול ואם תאמר משנלד יפת עד המבול אינו אלא מאה שנה, אין מקדם ומאחר בתורה, כבר היתה הגזרה גזורה עשרים שנה קודם שהוליד נח תולדות, וכן מצינו בסדר עולם (פרק כח). יש מדרשי אגדה רבים בלא ידון, אבל זה הוא צחצוח פשוטו:

### passuk 4
<b>הנפלים.</b> על שם שנפלו והפילו את העולם, ובלשון עברית לשון ענקים הוא: 
<b>בימים ההם.</b> בימי דור אנוש ובני קין: 
<b>וגם אחרי כן.</b> אף על פי שראו באבדן של דור אנוש שעלה אוקיינוס והציף שליש העולם, לא נכנע דור המבול ללמוד מהם: 
<b>אשר יבאו.</b> היו יולדות ענקים כמותם: 
<b>הגבורים.</b> למרוד במקום: 
<b>אנשי השם.</b> אותן שנקבו בשמות עירד, מחויאל, מתושאל, שנקראו על שם אבדן שנמוחו והותשו דבר אחר אנשי שממון, ששממו את העולם:

### passuk 5

### passuk 6
<b>וינחם ה' כי עשה.</b> נחמה היתה לפניו שבראו בתחתונים, שאלו היה מן העליונים היה ממרידן: 
<b>ויתעצב.</b> האדם אל לבו של מקום, עלה במחשבתו של מקום להעציבו, זהו תרגום אנקלוס דבר אחר וינחם, נהפכה מחשבתו של מקום ממדת רחמים למדת הדין, עלה במחשבה לפניו מה לעשות באדם שעשה בארץ, וכן כל לשון נחום שבמקרא לשון נמלך מה לעשות (במדבר כג ט) ובן אדם ויתנחם, (דברים לב לו) ועל עבדיו יתנחם, (שמות לב יד) וינחם ה' על הרעה, (שמואל א' טו יא) נחמתי כי המלכתי, כלם לשון מחשבה אחרת הם: 
<b>ויתעצב אל לבו.</b> נתאבל על אבדן מעשה ידיו, כמו (ש"ב יט ג) נעצב המלך על בנו וזו כתבתי לתשובת המינים, גוי אחד שאל את רבי יהושע בן קרחה, אמר לו אין אתם מודים שהקדוש ברוך הוא רואה את הנלד, אמר לו הן. אמר לו והא כתיב ויתעצב אל לבו, אמר לו נלד לך בן זכר מימיך, אמר לו הן. אמר לו ומה עשית, אמר לו שמחתי ושמחתי את הכל. אמר לו ולא היית יודע שסופו למות, אמר לו בשעת חדותא חדותא, בשעת אבלא אבלא. אמר לו כך מעשה הקדוש ברוך הוא, אף על פי שגלוי לפניו שסופן לחטוא ולאבדן לא נמנע מלבראן בשביל הצדיקים העתידים לעמוד מהם: 

### passuk 7
<b>ויאמר ה' אמחה את האדם.</b> הוא עפר ואביא עליו מים ואמחה אותו, לכך נאמר לשון מחוי: 
<b>מאדם עד בהמה.</b> אף הם השחיתו דרכם דבר אחר הכל נברא בשביל אדם, וכיון שהוא כלה מה צורך באלו: 
<b>כי נחמתי כי עשיתם.</b> חשבתי מה לעשות להם על אשר עש י ת י ם:

### passuk 8

### passuk 9
<b>אלה תולדת נח נח איש צדיק.</b> הואיל והזכירו ספר בשבחו, שנאמר (משלי י ז) זכר צדיק לברכה דבר אחר ללמדך, שעיקר תולדותיהם של צדיקים מעשים טובים: 
<b>בדרתיו.</b> יש מרבותינו דורשים אותו לשבח, כל שכן שאלו היה בדור צדיקים היה צדיק יותר, ויש שדורשים אותו לגנאי, לפי דורו היה צדיק, ואלו היה בדורו של אברהם לא היה נחשב לכלום: 
<b>את האלהים התהלך נח.</b> ובאברהם הוא אומר (יז א) התהלך לפני, (כד מ) אשר התהלכתי לפניו, נח היה צריך סעד לתמכו, אבל אברהם היה מתחזק ומהלך בצדקו מאליו: 
<b>התהלך.</b> לשון עבר, וזהו שמושו של למד בלשון כבד, משמשת להבא ולשעבר בלשון אחד, (שם יג יז) קום התהלך, להבא, התהלך נח, לשעבר, (ש"א יב יט) התפלל בעד עבדיך להבא, (מלכים א ח מב) ובא והתפלל אל הבית הזה, לשון עבר, אלא שהוי"ו שבראשו הופכו להבא:

### passuk 10

### passuk 11
<b>ותשחת.</b> לשון ערוה ועבודה זרה, כמו (דברים ד טז) פן תשחתון, כי השחית כל בשר וגו': 
<b>ותמלא הארץ חמס.</b> גזל:

### passuk 12
<b>כי השחית כל בשר.</b> אפילו בהמה חיה ועוף נזקקין לשאינן מינן:

### passuk 13
<b>קץ כל בשר.</b> כל מקום שאתה מוצא זנות ועבודה זרה, אנדרלמוסיא באה לעולם והורגת טובים ורעים: 
<b>כי מלאה הארץ חמס.</b> לא נחתם גזר דינם אלא על הגזל: 
<b>את הארץ.</b> כמו מן הארץ, ודומה לו (שמות ט כט) כצאתי את העיר, מן העיר, (מ"א טו כג) חלה את רגליו, מן רגליו דבר אחר את הארץ עם הארץ, שאף שלשה טפחים של עומק המחרשה נמוחו ונטשטשו:

### passuk 14
<b>עשה לך תבת.</b> הרבה ריוח והצלה לפניו, ולמה הטריחו בבנין זה, כדי שיראוהו אנשי דור המבול עוסק בה מאה ועשרים שנה ושואלין אותו מה זאת לך, והוא אומר להם עתיד הקדוש ברוך הוא להביא מבול לעולם, אולי ישובו: 
<b>עצי גפר.</b> כך שמו ולמה ממין זה על שם גפרית, שנגזר עליהם להמחות בו: 
<b>קנים.</b> מדורים מדורים לכל בהמה וחיה: 
<b>בכפר.</b> זפת בלשון ארמי ומצינו בתלמוד כופרא. בתיבתו של משה, על ידי שהיו המים תשים, דיה בחומר מבפנים וזפת מבחוץ, ועוד כדי שלא יריח אותו צדיק ריח רע של זפת, אבל כאן מפני חזק המים זפתה מבית ומבחוץ:

### passuk 15

### passuk 16
<b>צהר.</b> יש אומרים חלון, ויש אומרים אבן טובה המאירה להם: 
<b>ואל אמה תכלנה מלמעלה.</b> כסויה משפע ועולה עד שהוא קצר מלמעלה ועומד על אמה, כדי שיזובו המים למטה: 
<b>בצדה תשים.</b> שלא יפלו הגשמים בה: 
<b>תחתים שנים ושלשים.</b> שלש עליות זו על גב זו, עליונים לאדם, אמצעים למדור לבהמה תחתיים לזבל:

### passuk 17
<b>ואני הנני מביא.</b> הנני מוכן להסכים עם אותם שזרזוני ואמרו לפני כבר (תהלים ח ה) מה אנוש כי תזכרנו: 
<b>מבול.</b> שבלה את הכל, שבלבל את הכל, שהוביל את הכל מן הגבוה לנמוך, וזהו לשון אנקלוס שתרגם טופנא, שהציף את הכל והביאם לבבל שהיא עמוקה, לכך נקראת שנער שננערו שם כל מתי מבול:

### passuk 18
<b>והקמתי את בריתי.</b> ברית היה צריך על הפרות שלא ירקבו ויעפשו, ושלא יהרגוהו רשעים שבדור: 
<b>אתה ובניך ואשתך.</b> האנשים לבד והנשים לבד, מכאן שנאסרו בתשמיש המטה:

### passuk 19
<b>ומכל החי.</b> אפילו שדים: 
<b>שנים מכל.</b> מן הפחות שבהם לא פחתו משנים, אחד זכר ואחד נקבה:

### passuk 20
<b>מהעוף למינהו.</b> אותן שדבקו במיניהם ולא השחיתו דרכם, ומאליהם באו, וכל שהתיבה קולטתו הכניס בה:

### passuk 21

### passuk 22
<b>ויעש נח.</b> זה בנין התבה:

>Credit : http://mobile.tora.ws (on your way)
>License : Public Domain